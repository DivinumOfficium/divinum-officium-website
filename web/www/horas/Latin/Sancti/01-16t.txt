[Rank]
S. Marcelli Papæ et Martyris;;Semiduplex;;2;;vide C2

[Rule]
vide C2;
9 lectiones

[Oratio]
Preces populi tui, quæsumus, Domine, clementer exaudi: ut beati Marcelli Martyris tui atque Pontificis meritis adjuvemur, cujus passione lætamur.
$Per Dominum

[Lectio4]
Marcellus Romanus, a Constantio et Galerio usque ad Maxentium pontificatum gessit. Cujus hortatu Lucina matrona Romana, bonorum suorum Dei Ecclesiam fecit heredem. Aucto in Urbe fidelium numero, ad eorum utilitatem, ad baptismum poenitentiamque dandam eis, qui christianam religionem susciperent, et ad Martyrum sepulturam, novos Titulos instituit, et quasi alteras dioeceses distribuit. Quibus rebus ira incensus Maxentius, Marcello gravia supplicia minatur, nisi, deposito pontificatu, idolis immolaret.

[Lectio5]
Qui cum insanas hominis voces negligeret, misit eum in catabulum, ut bestiarum, quæ publice alebantur, curam sustineret. Ubi Marcellus assiduis jejuniis et precibus novem menses vitam duxit, parochias, quas præsens non poterat, visitans per epistolas. Inde ereptus a clericis, hospitio recipitur a beata Lucina, in cujus sedibus ecclesiam dedicavit, quæ hodie titulo sancti Marcelli nominatur: in qua et Christiani orabant, et ipse beatus Marcellus prædicabat.

[Lectio6]
Quibus cognitis, Maxentius in eam ecclesiam catabuli bestias transferri, et a Marcello custodiri jubet: ubi loci foeditate, multisque ærumnis afflictus obdormivit in Domino. Cujus corpus in coemeterio Priscillæ via Salaria a beata Lucina sepultum est decimo septimo Kalendas Februarii. Sedit annos quinque, mensem unum, dies viginti quinque. Scripsit epistolam ad episcopos Antiochense provinciæ de primatu Romanæ Ecclesiæ, quam caput ecclesiarum appellandam demonstrat. Ubi etiam illud scriptum est, nullum concilium jure celebrari, nisi ex auctoritate Romani Pontificis. Ordinavit mense Decembri Romæ presbyteros viginti quinque, diaconos duos, episcopos per diversa loca viginti unum.
