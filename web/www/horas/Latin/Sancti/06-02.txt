[Rank]
Ss. Marcellini, Petri, atque Erasmi Martyrum;;Simplex;;1.1;;vide C3

[RankNewcal]
Ss. Marcellini, Petri, atque Erasmi Martyrum;;Duplex optional;;2;;vide C3

[Rule]
vide C3;

[Oratio]
Deus, qui nos annua beatorum Martyrum tuorum Marcellini, Petri, atque Erasmi solemnitate lætificas: præsta quæsumus; ut quorum gaudemus meritis, accendamur exemplis.
$Per Dominum

[Lectio93]
Petrus exorcista, Diocletiano imperatore, Romæ a Sereno judice propter christianæ fidei confessionem missus in carcerem, Paulinam Artemii, qui carceri præerat, filiam a dæmone agitatam liberavit. Quo facto et parentes puellæ cum tota familia, et vicinos, qui ad rei novitatem concurrerant, Jesu Christo conciliatos ad Marcellinum presbyterum adduxit, a quo omnes baptizati sunt. Quod ubi rescivit Serenus, Petrum et Marcellinum ad se vocatos asperius objurgat, et ad verborum acerbitatem minas ac terrores adjungit, nisi Christo renuntient. Cui cum Marcellinus christiana libertate responderet: pugnis contusum, et a Petro sejunctum, nudum includit in carcerem stratum vitri fragmentis, sine cibo ac sine lumine. Petrum item constringi imperat arctissimis vinculis. Sed cum utrique ex tormentis fides et animus cresceret, constanti confessione, et abscisso capite, illustre testimonium Jesu Christo dederunt. Erasmus episcopus, imperatoribus Diocletiano et Maximiano, in Campania plumbatis et fustibus cæsus, resina quoque, sulphure, plumbo liquefacto, et ferventi pice, cera, oleoque perfusus, inde tamen integer et inviolatus evasit. Quo miraculo multi se ad Christi fidem converterunt. Verum is iterum detrusus in carcerem, constrictus ferreis gravissimisque vinculis inde ab Angelo mirabiliter ereptus est. Deinde Formiis a Maximiano variis affectus suppliciis, tunicaque ærea candenti indutus, illa etiam tormenta divina virtute superavit. Denique plurimis et in fide confirmatis, et ad fidem conversis, insignem martyrii palmam adeptus est
&teDeum
