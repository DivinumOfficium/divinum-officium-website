[Rank]
In Octava Concept. Immac. Beatæ Mariæ Virginis;;Duplex majus;;4;;vide Sancti/12-08

[Rule]
vide Sancti/12-08;
9 lectiones;
Doxology=Nat

[Lectio4]
Ex Bulla dogmatica Pii Papæ IX
_
Ab antiquis temporibus sacrorum Antistites,~
ecclesiastici viri, regulares ordines ac vel ipsi imperatores et reges ab hac~
apostolica Sede enixe efflagitarunt, ut Immaculata sanctissimæ Dei Genitricis~
Conceptio veluti catholicæ fidei dogma definiretur. Quæ postulationes hac~
nostra quoque ætate iteratæ fuerunt, ac potissimum felicis recordationis~
Gregorio decimo sexto prædecessori nostro, ac nobis ipsis oblatæ sunt tum ab~
episcopis, tum a clero sæculari, tum a religiosis familiis, ac summis~
principibus et fidelibus populis. Nos itaque singulari animi nostri gaudio hæc~
omnia probe noscentes, ac serio considerantes, vix dum licet immeriti, arcano~
divinæ providentiæ consilio ad hanc sublimem Petri cathedram evecti, totius~
Ecclesiæ gubernacula tractanda suscepimus, nihil certe antiquius habuimus, quam~
pro summa nostra vel a teneris annis erga sanctissimam Dei Genitricem Virginem~
Mariam veneratione, pietate et affectu ea omnia peragere, quæ adhuc in~
Ecclesiæ votis esse poterant, ut beatissimæ Virginis honor augeretur ejusque~
prærogativæ uberiori luce niterent.

[Lectio5]
Itaque plurimum in Domino confisi advenisse temporum opportunitatem pro~
Immaculata sanctissimæ Dei Genitricis Virginis Mariæ Conceptione definienda,~
quam divina eloquia, veneranda traditio, perpetuus Ecclesiæ sensus, singularis~
catholicorum Antistitum ac fidelium conspiratio, et insignia prædecessorum~
nostrorum acta et constitutiones mirifice illustrant atque declarant; rebus~
omnibus diligentissime perpensis et assiduis fervidisque ad Deum precibus~
effusis, minime cunctandum nobis esse censuimus, supremo nostro judicio~
Immaculatam ipsius Virginis Conceptionem sancire, definire, atque ita~
pientissimis catholici orbis desideriis, nostræque in ipsam sanctissimam~
Virginem pietati satisfacere, ac simul in ipsa unigenitum Filium suum Dominum~
nostrum Jesum Christum magis atque magis honorificare, cum in Filium redundet~
quidquid honoris et laudis in Matrem impenditur.

[Lectio6]
Quare postquam numquam intermisimus in humilitate et jejunio privatas nostras et~
publicas Ecclesiæ preces Deo Patri per Filium ejus offerre, ut Spiritus sancti~
virtute mentem nostram dirigere et confirmare dignaretur, implorato universæ~
coelestis curiæ præsidio, et advocato cum gemitibus Paraclito Spiritu, eoque~
sic aspirante: ad honorem sanctæ et individuæ Trinitatis, ad decus et~
ornamentum Virginis Deiparæ, ad exaltationem fidei catholicæ et christianæ~
religionis augmentum, auctoritate Domini nostri Jesu Christi beatorum~
Apostolorum Petri et Pauli, ac nostra declaramus, pronuntiamus et definimus:~
Doctrinam quæ tenet beatissimam Virginem Mariam in primo instanti suæ~
Conceptionis fuisse singulari omnipotentis Dei gratia et privilegio, intuitu~
meritorum Christi Jesu Salvatoris humani generis, ab omni originalis culpæ labe~
præservatam immunem, esse a Deo revelatam, atque idcirco ab omnibus fidelibus~
firmiter constanterque credendam. Quapropter si qui secus ac a nobis definitum~
est, quod Deus avertat, præsumpserint corde sentire, ii noverint ac porro~
sciant se proprio judicio condemnatos, naufragium circa fidem passos esse, et ab~
unitate Ecclesiæ defecisse.

[Lectio7]
Lectio sancti Evangelii secundum Lucam.
!Luc 1:26-28
In illo tempore: Missus est Angelus Gabriel a Deo in civitatem Galilææ, cui~
nomen Nazareth, ad Virginem desponsatam viro, cui nomen erat Joseph, de domo~
David, et nomen Virginis Maria. Et reliqua.
_
Homilia sancti Epiphanii Episcopi.
!Orat. de laudibus S. Mariæ Deiparæ.
Quid dicam, aut quid proloquar de præclara et sancta Virgine? Solo enim Deo~
excepto, cunctis superior exstitit: natura formosior est ipsis Cherubim et~
Seraphim, et omni exercitu angelico; cui prædicandæ coelestis ac terrena~
lingua minime sufficit, immo vero nec Angelorum. O beata Virgo, columba pura et~
sponsa cælestis Maria, coelum, templum, et thronus divinitatis, quæ~
coruscantem in coelo et in terra solem habes Christum! Nubes lucida, quæ fulgur~
de coelo lucidissimum ad illuminandum mundum deduxisti Christum. Ave gratia~
plena, porta coelorum, de qua in Canticis propheta in decursu orationis plane et~
aperte præloquitur inclamans: Hortus conclusus, soror mea sponsa, hortus~
conclusus, fons signatus.

[Lectio8]
Virgo est lilium immaculatum, quæ rosam immarcescibilem genuit Christum. O~
sancta Deipara, ovis immaculata quæ Verbum ex te incarnatum Agnum Christum~
peperisti! O Virgo sanctissima, quæ exercitus Angelorum in stuporem deduxisti!~
Stupendum est miraculum in coelis, mulier amicta sole, gestans lucem in ulnis:~
stupendum miraculum in coelis, thalamus Virginis habens Filium Dei: stupendum~
miraculum in coelis, Dominus Angelorum infans Virginis effectus est, Angeli~
accusabant Hevam, nunc vero Mariam gloria prosequuntur, quæ lapsam Hevam erexit,~
et Adamum e paradiso dejectum in coelos misit. Ipsa enim est coeli et terræ~
mediatrix, quæ unionem naturaliter peregit.

[Lectio9]
Gratia sanctæ Virginis est immensa. Hinc Gabriel in primis salutat Virginem,~
dicens: Ave gratia plena, quæ es splendidum coelum. Ave gratia plena, multis~
virtutibus exornata Virgo. Ave gratia plena, quæ es urna aurea continens manna~
cæleste. Ave gratia plena, quæ sitientes perennis fontis dulcedine satias. Ave~
sanctissima Mater Immaculata, quæ genuisti Christum, qui est ante te. Ave~
purpura regia, quæ coeli terræque Regem induisti. Ave liber incomprehensus,~
quæ Verbum et Filium Patris mundo legendum exhibuisti.
&teDeum
