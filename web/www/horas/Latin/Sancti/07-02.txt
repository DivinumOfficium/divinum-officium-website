[Rank]
In Visitatione B. Mariæ Virginis;;Duplex II classis;;5.1;;ex C11

[Rank1960]
In Visitatione B. Mariæ Virginis;;Duplex II classis;;5;;ex C11

[Rule]
ex C11;
9 lectiones
Ipsa Virgo Virginum
Doxology=Nat
Antiphonas horas
Psalmi Dominica

[Ant Vespera]
Exsurgens Maria, * abiit in montana cum festinatione in civitatem Juda.;;109
Intravit Maria * in domum Zachariæ, et salutavit Elisabeth.;;112
Ut audivit * salutationem Mariæ Elisabeth, exsultavit infans in utero ejus, et repleta est Spiritu Sancto, alleluia.;;121
Benedicta * tu inter mulieres, et benedictus fructus ventris tui.;;126
Ex quo facta est * vox salutationis tuæ in auribus meis, exsultavit infans in utero meo, alleluia.;;147

[Versum 1]
V. Benedicta tu in mulieribus.
R. Et benedictus fructus ventris tui.

[Ant 1]
Beata es * Maria quæ credidisti: perficientur in te quæ dicta sunt tibi a Domino, alleluia.

[Oratio]
Famulis tuis, quæsumus, Domine, cælestis gratiæ munus impertire: ut quibus beatæ Virginis partus exstitit salutis exordium, Visitationis ejus votiva solemnitas, pacis tribuat incrementum.
$Per Dominum

[Invit]
Visitationem Virginis Mariæ celebremus: * Christum ejus Filium adoremus Dominum.

[Lectio1]
De Canticis Canticorum.
!Cant 2:1-7
1 Ego flos campi, et lilium convallium.
2 Sicut lilium inter spinas, sic amica mea inter filias.
3 Sicut malus inter ligna silvarum, sic dilectus meus inter filios. Sub umbra illius quem desideraveram sedi, et fructus ejus dulcis gutturi meo.
4 Introduxit me in cellam vinariam; ordinavit in me caritatem.
5 Fulcite me floribus, stipate me malis, quia amore langueo.
6 Læva ejus sub capite meo, et dextera illius amplexabitur me.
7 Adjuro vos, filiæ Jerusalem, per capreas cervosque camporum, ne suscitetis, neque evigilare faciatis dilectam, quoadusque ipsa velit.

[Responsory1]
R. Surge, propera amica mea, formosa mea, et veni: jam enim hiems transiit, imber abiit, et recessit:
* Vox turturis audita est in terra nostra.
V. Intravit Maria in domum Zachariæ, et salutavit Elisabeth.
R. Vox turturis audita est in terra nostra.

[Lectio2]
!Cant 2:8-13
8 Vox dilecti mei; ecce iste venit, saliens in montibus, transiliens colles.
9 Similis est dilectus meus capreæ, hinnuloque cervorum. En ipse stat post parietem nostrum, respiciens per fenestras, prospiciens per cancellos.
10 En dilectus meus loquitur mihi. Surge, propera, amica mea, columba mea, formosa mea, et veni:
11 Jam enim hiems transiit; imber abiit, et recessit,
12 flores apparuerunt in terra nostra; tempus putationis advenit: vox turturis audita est in terra nostra;
13 ficus protulit grossos suos; vineæ florentes dederunt odorem suum. 

[Responsory2]
R. Quæ est ista quæ processit sicut sol, et formosa tamquam Jerusalem?
* Viderunt eam filiæ Sion, et beatam dixerunt, et reginæ laudaverunt eam.
V. Et sicut dies verni circumdabant eam flores rosarum et lilia convallium.
R. Viderunt eam filiæ Sion, et beatam dixerunt, et reginæ laudaverunt eam.

[Lectio3]
!Cant 2:13-17
13 Surge, amica mea, speciosa mea, et veni:
14 columba mea, in foraminibus petræ, in caverna maceriæ, ostende mihi faciem tuam, sonet vox tua in auribus meis: vox enim tua dulcis, et facies tua decora.
15 Capite nobis vulpes parvulas quæ demoliuntur vineas: nam vinea nostra floruit.
16 Dilectus meus mihi, et ego illi, qui pascitur inter lilia,
17 donec aspiret dies, et inclinentur umbræ. Revertere; similis esto, dilecte mi, capreæ, hinnuloque cervorum super montes Bether.

[Responsory3]
R. Repleta est Spiritu Sancto Elisabeth, et exclamavit: Benedicta tu inter mulieres, et benedictus fructus ventris tui:
* Et unde hoc mihi, ut veniat mater Domini mei ad me?
V. Ecce enim ut facta est vox salutationis tuæ in auribus meis, exsultavit in gaudio infans in utero meo.
R. Et unde hoc mihi, ut veniat mater Domini mei ad me?
&Gloria
R. Et unde hoc mihi, ut veniat mater Domini mei ad me?

[Lectio4]
Sermo sancti Joannis Chrysostomi.
!Apud Metaph. mense Julio.
Cum ad nos advenisset Redemptor nostri generis, venit protinus ad suum amicum Joannem, dum adhuc esset in ventre matris. Quem cum ex utero in utero aspexisset Joannes, terminos naturæ concutiens, exclamat: Video Dominum, qui naturæ imposuit terminos, et non exspecto tempus nascendi: Novem mensium tempus mihi non est hic necessarium: in me est enim, qui est æternus: Egrediar ex hoc tenebroso tabernaculo, rerum admirabilium compendiosam prædicabo cognitionem. Sum signum: significabo Christi adventum. Sum tuba: proferam Filii Dei in carne dispensationem. Tuba canam, eo ipso paternæ linguæ benedicam, et eam traham, ut loquatur. Tuba canam, et uterum maternum vivificabo.

[Responsory4]
R. Ecce iste venit saliens in montibus, transiliens colles:
* Similis est dilectus meus capreæ hinnuloque cervorum.
V. Exsultavit ut gigas ad currendam viam, a summo cælo egressio ejus.
R. Similis est dilectus meus capreæ hinnuloque cervorum.

[Lectio5]
Vides, o dilecte, quam sit novum et admirabile mysterium. Nondum nascitur, et saltibus loquitur: nondum apparet, et minas intentat: nondum ei permittitur clamare, et per facta auditur: nondum ducit vitam, et Deum prædicat: nondum aspicit lucem, et solem indicat: nondum paritur, et properat præcurrere; Non fert enim præsente Domino contineri: non sustinet naturæ exspectare terminos; sed contendit rumpere carcerem ventris, et studet præsignificare venientem Salvatorem. Accessit, inquit, qui solvit vincula; et quid ego sedeo vinctus, et retineor ut maneam? Venit Verbum, ut omnia constituat: et ego adhuc maneo detentus? Exibo, præcurram, et prædicabo omnibus: Ecce Agnus Dei, qui tollit peccatum mundi.

[Responsory5]
R. Congratulamini mihi omnes, qui diligitis Dominum, quia cum essem parvula, placui Altissimo:
* Et de meis visceribus genui Deum et hominem.
V. Beatam me dicent omnes generationes, quia ancillam humilem respexit Deus.
R. Et de meis visceribus genui Deum et hominem.

[Lectio6]
Sed dic nobis Joannes, cum adhuc in tenebroso matris utero continearis, quomodo intueris et audis? quomodo res divinas contemplaris? quomodo exsilis et exsultas? Magnum est, inquit, quod peragitur mysterium, et actus ab humana remotus comprehensione. Merito innovo naturam propter eum, qui est innovaturus ea quæ sunt supra naturam. Video, etsi adhuc in utero sim, quoniam in utero gestari video solem justitiæ. Auribus percipio, quoniam nascor vox magni Verbi. Exclamo, quoniam Filium Patris unigenitum considero carne indutum. Exsulto, quoniam universi Effectorem video formam hominis suscipere. Exsilio, quoniam mundi Redemptorem cogito incorporatum. Præcurro adventum ejus, et quodammodo vobis præeo confessione.

[Responsory6]
R. Beata quæ credidisti, quoniam perficientur in te quæ dicta sunt tibi a Domino. Et ait Maria:
* Magnificat anima mea Dominum.
V. Venite, et audite, et narrabo quanta fecit Deus animæ meæ.
R. Magnificat anima mea Dominum.
&Gloria
R. Magnificat anima mea Dominum.

[Lectio7]
Lectio sancti Evangelii secundum Lucam.
!Luc 1:39-47
In illo tempore: Exsurgens Maria abiit in montana cum festinatione in civitatem Juda, et intravit in domum Zachariæ, et salutavit Elisabeth. Et reliqua.
_
Homilia sancti Ambrosii Episcopi.
!Lib. 2. Comment. in Luc. cap. 1. post initium.
Contuendum est quia superior venit ad inferiorem, ut inferior adjuvetur: Maria ad Elisabeth, Christus ad Joannem. Denique etiam postea, ut sanctificaret baptismum Joannis, Dominus venit ad baptismum. Cito quoque adventus Mariæ, et præsentiæ divinæ beneficia declarantur. Vide distinctionem, singulorumque verborum proprietatem. Vocem prior Elisabeth audivit, sed Joannes prior gratiam sensit. Illa naturæ ordine audivit, iste exsultavit ratione mysterii. Illa Mariæ, iste Domini sensit adventum. Istæ gratiam loquuntur, illi intus operantur, pietatisque mysterium maternis adoriuntur profectibus, duplicique miraculo prophetant matres spiritu parvulorum. Exsultavit infans, repleta est mater. Non prius mater repleta, quam filius: sed cum filius esset repletus Spiritu Sancto, replevit et matrem.

[Responsory7]
R. Beatam me dicent omnes generationes:
* Quia fecit mihi Dominus magna, qui potens est, et sanctum nomen ejus.
V. Et misericordia ejus a progenie in progenies timentibus eum.
R. Quia fecit mihi Dominus magna, qui potens est, et sanctum nomen ejus.

[Lectio8]
Et unde hoc mihi, ut veniat Mater Domini mei ad me? Hoc est, Quo tantum bonum mihi accidit, ut mater Domini mei veniat ad me? Miraculum sentio, agnosco mysterium: Mater Domini Verbo foeta, Deo plena est. Mansit autem Maria cum illa mensibus tribus, et reversa est in domum suam. Bene inducitur sancta Maria et exhibuisse officium, et mysticum numerum custodisse.

[Responsory8]
R. Felix namque es, sacra Virgo Maria, et omni laude dignissima:
* Quia ex te ortus est sol justitiæ, * Christus Deus noster.
V. Ora pro populo, interveni pro clero, intercede pro devoto femineo sexu: sentiant omnes tuum juvamen, quicumque celebrant tuam sanctam Visitationem.
R. Quia ex te ortus est sol justitiæ,
&Gloria
R. Christus Deus noster.

[Lectio9]
Non enim sola familiaritatis est causa quod diu mansit, sed etiam tanti vatis profectus. Nam si primo ingressu tantus profectus exstitit, ut ad salutationem Mariæ exsultaret infans in utero repleretur Spiritu Sancto mater infantis: quantum putamus usu tanti temporis sanctæ Mariæ addidisse præsentiam? Ungebatur itaque, et quasi bonus athleta exercebatur in utero matris Propheta: amplissimo enim virtus ejus certamini parabatur.
&teDeum

[Lectio93]
!Commemoratio Pro Ss. Martyribus Processo et Martiniano.
Quo tempore Petrus et Paulus tenebantur sub custodia Mamertini in monte Tarpejo, duo custodes, Processus et Martinianus cum aliis quadraginta, Apostolorum prædicatione miraculisque commoti, se ad Jesu Christi fidem converterunt: et cum repente fons e saxo ortus esset, baptizati sunt. Qui permiserunt Apostolis, ut si vellent, abirent. Sed Paulinus militum præfectus, re cognita, Processum et Martinianum a suscepto consilio revocare conatur. Qui cum frustra tempus contereret, ipsorum ora saxo contundi, dentesque comminui jubet. Mox ad Jovis statuam adductos, cum eadem constantia veneraturos se idola negarent, imperat equuleo torqueri, candentibus laminis ad eorum corpus admotis, ac cædi fustibus. quibus in cruciatibus una hæc illorum vox audiebatur: Sit nomen Domini benedictum, Denique conjecti in carcerem, paulo post extra Urbem via Aurelia securi feriuntur. Quorum corpora Lucina in prædio suo sepelivit, sexto Nonas Julii: quæ postea in Urbem translata, in basilica Principis Apostolorum condita sunt.
&teDeum

[Ant Laudes]
@:Ant Vespera:s/;;.*//g

[Versum 2]
@:Versum 1

[Ant 2]
Cum audisset * salutationem Mariæ Elisabeth, exclamavit voce magna, et dixit: Unde hoc mihi, ut veniat Mater Domini mei ad me? Alleluia.

[Versum 3]
@:Versum 1

[Commemoratio 2]
!Commemoratio Ss. Processi et Martiniani Martyrum
Ant. Vestri capilli capitis * omnes numerati sunt: nolite timere: multis passeribus meliores estis vos.
_
V. Exsultabunt Sancti in gloria.
R. Lætabuntur in cubilibus suis.
_
$Oremus
Deus, qui nos sanctorum Martyrum tuorum Processi et Martiniani gloriosis confessionibus circumdas et protegis: da nobis et eorum imitatione proficere, et intercessione gaudere.
$Per Dominum
