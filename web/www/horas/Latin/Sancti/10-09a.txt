[Rank]
S. Dionysii Episcopi, Rustici et Eleutherii Martyrum;;Semiduplex;;2;;vide C3

[Rule]
vide C3;
9 lectiones

[Oratio]
Deus, qui hodierna die beatum Dionysium, Martyrem tuum atque Pontificem, virtute~
constantiæ in passione roborasti, quique illi, ad prædicandum Gentibus gloriam~
tuam, Rusticum et Eleutherium sociare dignatus es: tribue nobis, quæsumus:~
eorum imitatione, pro amore tuo prospera mundi despicere, et nulla ejus adversa~
formidare.
$Per Dominum

[Lectio4]
Dionysius Atheniensis, unus ex Areopagitis judicibus, vir fuit omni doctrinæ~
genere instinctus. Qui cum adhuc in Gentilitatis errore versaretur, eo die quo~
Christus Dominus cruci affixus est, solem præter naturam defecisse~
animadvertens, exclamasse traditur: Aut Deus naturæ patitur, aut mundi machina~
dissolvetur. Sed cum Paulus Apostolus veniens Athenas, et in Areopagum ductus,~
rationem reddidisset ejus doctrinæ quam prædicabat, affirmans Christum Dominum~
resurrexisse, et mortuos omnes in vitam redituros esse: cum alii multi, tum ipse~
Dionysius in Christum credidit.

[Lectio5]
Itaque et baptizatus est ab Apostolo, et Atheniensium ecclesiæ præfectus. Qui~
cum postea Romam venisset, a Clemente Pontifice missus est in Galliam~
prædicandi Evangelii causa. Quem Lutetiam usque Parisiorum Rusticus presbyter,~
et Eleutherius diaconus prosecuti sunt: ubi a Fescennio præfecto, quod multos~
ad christianam religionem convertisset, ipse cum sociis virgis cæsus est:~
cumque in prædicatione christianæ fidei constantissime perseveraret, in~
craticulam subjecto igne injicitur, multisque præterea suppliciis una cum~
sociis cruciatur.

[Lectio6]
Sed ea tormentorum genera omnibus forti ac libenti animo perferentibus~
Dionysius annum agens supra centesimum, cum reliquis securi percutitur~
septimo Idus Octobris. De quo illud memoriæ proditum est, abscissum suum caput~
sustulisse, et progressum ad duo millia passuum in manibus gestasse. Libros~
scripsit admirabiles, ac plane coelestes, de divinis nominibus, de coelesti et~
ecclesiastica hierarchia, de mystica theologia, et alios quosdam.
