[Rank]
S. Laurentii Martyris;;Duplex II classis cum octava simplici;;5.1;;ex C2

[Rank1960]
S. Laurentii Martyris;;Duplex II classis;;5;;ex C2

[Rule]
ex C2
9 lectiones
Psalmi Dominica
Antiphonas horas
Psalm5 Vespera=116
Psalm5 Vespera3=115

[Ant Vespera]
Laurentius * ingressus est Martyr, et confessus est nomen Domini Jesu Christi.
Laurentius * bonum opus operatus est, qui per signum crucis cæcos illuminavit.
Adhæsit * anima mea post te, quia caro mea igne cremata est pro te Deus meus.
Misit Dominus * Angelum suum, et liberavit me de medio ignis, et non sum æstuatus.
Beatus Laurentius * orabat, dicens: Gratias tibi ago, Domine, quia januas tuas ingredi merui.

[Capitulum Vespera]
!2 Cor 9:6
v. Fratres: Qui parce seminat, parce et metet: et qui seminat in benedictionibus, de benedictionibus et metet.
$Deo gratias

[Ant 1]
Levita Laurentius * bonum opus operatus est, qui per signum crucis cæcos illuminavit, et thesauros Ecclesiæ dedit pauperibus.

[Oratio]
Da nobis, quæsumus, omnipotens Deus: vitiorum nostrorum flammas exstinguere; qui beato Laurentio tribuisti tormentorum suorum incendia superare.
$Per Dominum

[Invit]
Beatus Laurentius Christi Martyr triumphat coronatus in cælis: * Venite, adoremus Dominum.

[Ant Matutinum]
Quo progrederis * sine filio pater? quo sacerdos sancte sine ministro properas?;;1
Noli me derelinquere * pater sancte, quia thesauros tuos jam expendi, quos tradidisti mihi.;;2
Non ego te desero * fili, neque derelinquo: sed majora tibi debentur pro Christi fide certamina.;;3
V. Gloria et honore coronasti eum, Domine.
R. Et constituisti eum super opera manuum tuarum.
Beatus Laurentius * orabat, dicens: Domine Jesu Christe, Deus de Deo, miserere mihi servo tuo.;;4
Dixit Romanus * ad beatum Laurentium: Video ante te juvenem pulcherrimum, festina me baptizare.;;5
Beatus Laurentius * dixit: Mea nox obscurum non habet, sed omnia in luce clarescunt.;;8
V. Posuisti, Domine, super caput ejus.
R. Coronam de lapide pretioso.
Strinxerunt * corporis membra posita super craticulam: subjicientibus prunas insultat Levita Christi.;;14
Igne me examinasti, * et non est inventa in me iniquitas.;;16
Interrogatus * te Dominum confessus sum, assatus gratias ago.;;20
V. Magna est gloria ejus in salutari tuo.
R. Gloriam et magnum decorem impones super eum.

[Lectio1]
De libro Ecclesiastici.
!Sir 51:1-7
1 Confitebor tibi, Domine Rex, et collaudabo te Deum Salvatorem meum.
2 Confitebor nomini tuo, quoniam adjutor et protector factus es mihi,
3 et liberasti corpus meum a perditione: a laqueo linguæ iniquæ, et a labiis operantium mendacium: et in conspectu astantium factus es mihi adjutor.
4 Et liberasti me, secundum multitudinem misericordiæ nominis tui, a rugientibus præparatis ad escam:
5 de manibus quærentium animam meam, et de portis tribulationum quæ circumdederunt me;
6 a pressura flammæ quæ circumdedit me, et in medio ignis non sum æstuatus;
7 de altitudine ventris inferi, et a lingua coinquinata, et a verbo mendacii, a rege iniquo, et a lingua injusta.

[Responsory1]
R. Levita Laurentius bonum opus operatus est, qui per signum crucis cæcos illuminavit
* Et thesauros Ecclesiæ dedit pauperibus.
V. Dispersit, dedit pauperibus: justitia ejus manet in sæculum sæculi.
R. Et thesauros Ecclesiæ dedit pauperibus.

[Lectio2]
!Sir 51:8-13
8 Laudabit usque ad mortem anima mea Dominum,
9 et vita mea appropinquans erat in inferno deorsum.
10 Circumdederunt me undique, et non erat qui adjuvaret: Respiciens eram ad adjutorium hominum, et non erat.
11 Memoratus sum misericordiæ tuæ, Domine, et operationis tuæ, quæ a sæculo sunt:
12 quoniam eruis sustinentes te, Domine, et liberas eos de manibus gentium.
13 Exaltasti super terram habitationem meam, et pro morte defluente deprecatus sum.

[Responsory2]
R. Puer meus noli timere, quia ego tecum sum, dicit Dominus:
* Si transieris per ignem, flamma non nocebit tibi, et odor ignis non erit in te.
V. Liberabo te de manu pessimorum, et eruam te de manu fortium.
R. Si transieris per ignem, flamma non nocebit tibi, et odor ignis non erit in te.

[Lectio3]
!Sir 51:14-17
14 Invocavi Dominum Patrem Domini mei, ut non derelinquat me in die tribulationis meæ, et in tempore superborum, sine adjutorio.
15 Laudabo nomen tuum assidue, et collaudabo illud in confessione: et exaudita est oratio mea.
16 Et liberasti me de perditione, et eripuisti me de tempore iniquo.
17 Propterea confitebor, et laudem dicam tibi, et benedicam nomini Domini.

[Responsory3]
R. Strinxerunt corporis membra posita super craticulam: ministrantibus prunas insultat Levita Christi:
* Beate Laurenti, Martyr Christi, intercede pro nobis.
V. Mea nox obscurum non habet, sed omnia in luce clarescunt.
R. Beate Laurenti, Martyr Christi, intercede pro nobis.
&Gloria
R. Beate Laurenti, Martyr Christi, intercede pro nobis.

[Lectio4]
Sermo sancti Leonis Papæ.
!In Natali S. Laurentii, post initium.
Cum furor Gentilium potestatum in electissima quæque Christi membra sæviret, ac præcipue eos, qui ordinis erant sacerdotalis, impeteret, in levitam Laurentium, qui non solum ministerio sacramentorum sed etiam dispensatione ecclesiasticæ substantiæ præeminebat, impius persecutor efferbuit, duplicem sibi prædam de unius viri comprehensione promittens: quem si fecisset sacræ pecuniæ traditorem, faceret etiam veræ religionis exsortem. Armatur itaque gemina face homo pecuniæ cupidus, et veritatis inimicus: avaritia, ut rapiat aurum: impietate, ut auferat Christum. Postulat sibi ab immaculato sacrarii præsule opes ecclesiasticas, quibus avidissimus inhiabat, inferri. Cui levita castissimus, ubi eas repositas haberet, ostendens, numerosissimos sanctorum pauperum obtulit greges, in quorum victu atque vestitu inamissibiles condiderat facultates: quæ tanto integrius erant salvæ, quanto sanctius probabantur expensæ.

[Responsory4]
R. Quo progrederis sine filio pater? quo sacerdos sancte, sine diacono properas?
* Tu numquam sine ministro sacrificium offerre consueveras.
V. Quid ergo in me displicuit paternitati tuæ? numquid degenerem me probasti? Experire utrum idoneum ministrum elegeris, cui commisisti Dominici sanguinis dispensationem.
R. Tu numquam sine ministro sacrificium offerre consueveras.

[Lectio5]
Fremit ergo prædo frustratus, et in odium religionis, quæ talem divitiarum usum instituisset, ardescens, direptionem thesauri potioris aggreditur, apud quem nullam denariorum substantiam reperisset: ut illud depositum, quo sacratius erat dives, auferret. Renuntiare Christo Laurentium jubet, et solidissimam illam levitici animi fortitudinem diris parat urgere suppliciis: quorum ubi prima nil obtinent, vehementiora succedunt. Laceros artus, et multa verberum sectione conscissos, subjecto præcipit igne torreri: ut per cratem ferream, quæ jam de fervore continuo vim in se haberet urendi, conversorum alterna mutatione membrorum, fieret cruciatus vehementior, et poena productior.

[Responsory5]
R. Noli me derelinquere pater sancte, quia thesauros tuos jam expendi.
* Non ego te desero fili, neque derelinquo: sed majora tibi debentur pro fide Christi certamina.
V. Nos quasi senes levioris pugnæ cursum recipimus, te autem quasi juvenem manet gloriosior de tyranno triumphus: post triduum me sequeris sacerdotem levita.
R. Non ego te desero fili, neque derelinquo: sed majora tibi debentur pro fide Christi certamina.

[Lectio6]
Nihil obtines, nihil proficis sæva crudelitas. Subtrahitur tormentis tuis materia mortalis, et Laurentio in cælos abeunte, tu deficis flammis tuis. Superari caritas Christi flamma non potuit: et segnior fuit ignis, qui foris ussit, quam qui intus accendit. Sævisti persecutor in Martyrem: sævisti, et auxisti palmam, dum aggeras poenam. Nam quid non ad victoris gloriam ingenium tuum reperit, quando in honorem transierunt triumphi etiam instrumenta supplicii? Gaudeamus igitur dilectissimi gaudio spiritali, et de felicissimo inclyti viri fine gloriemur in Domino, qui est mirabilis in Sanctis suis, in quibus nobis et præsidium constituit et exemplum: atque ita per universum mundum clarificavit gloriam suam, ut a solis ortu usque ad occasum, leviticorum luminum coruscante fulgore, quam clarificata est Jerosolyma Stephano, tam illustris fieret Roma Laurentio.

[Responsory6]
R. Beatus Laurentius clamavit, et dixit: Deum meum colo, illi soli servio:
* Et ideo non timeo tormenta tua.
V. Mea nox obscurum non habet, sed omnia in luce clarescunt.
R. Et ideo non timeo tormenta tua.
&Gloria
R. Et ideo non timeo tormenta tua.

[Lectio7]
Lectio sancti Evangelii secundum Joannem.
!Joannes 12:24-26
In illo tempore: Dixit Jesus discipulis suis: Amen, amen dico vobis, nisi granum frumenti cadens in terram, mortuum fuerit; ipsum solum manet. Et reliqua.
_
Homilia sancti Augustini Episcopi
!Tract. 31. in Ioann. sub med.
Ipse Dominus Jesus erat granum mortificandum, et multiplicandum: mortificandum infidelitate Judæorum, multiplicandum fide populorum. Jam vero exhortans ad passionis suæ sectanda vestigia, Qui amat, inquit, animam suam, perdet eam. Quod duobus modis intelligi potest. Qui amat, perdet: id est, si amas, perdes. Si cupis vitam tenere in Christo, noli mortem timere pro Christo. Item alio modo: Qui amat animam suam, perdet eam: noli amare, ne perdas: noli amare in hac vita, ne perdas in æterna vita.

[Responsory7]
R. In craticula te, Deum, non negavi
* Et ad ignem applicatus te Dominum Jesum Christum confessus sum.
V. Probasti, Domine, cor meum, et visitasti nocte.
R. Et ad ignem applicatus te Dominum Jesum Christum confessus sum.

[Lectio8]
Hoc autem, quod posterius dixi, magis habere videtur evangelicus sensus; sequitur enim: Et qui odit animam suam in hoc mundo, in vitam æternam custodit eam. Ergo, quod supra dictum est: Qui amat, subintelligitur, in hoc mundo, ipse utique perdet: qui autem odit, utique in hoc mundo, in vitam æternam ipse custodit eam. Magna et mira sententia, quemadmodum sit hominis in animam suam amor ut pereat, odium ne pereat. Si male amaveris, tunc odisti: si bene oderis, tunc amasti. Felices qui oderunt custodiendo, ne perdant amando.

[Responsory8]
R. O Hippolyte, si credideris in Dominum Jesum Christum
* Et thesauros tibi ostendo, et vitam æternam promitto.
V. Beatus Laurentius Hippolyto dixit: Si credis in Dominum Jesum Christum.
R. Et thesauros tibi ostendo, et vitam æternam promitto.
&Gloria
R. Et thesauros tibi ostendo, et vitam æternam promitto.

[Lectio9]
Sed vide ne tibi subrepat, ut teipsum velis interimere, sic intelligendo quod debes odisse in hoc mundo animam tuam. Hinc enim quidam maligni atque perversi homines, et in seipsis crudeliores et sceleratiores homicidæ flammis se donant, aquis se præfocant, præcipitio se collidunt, et pereunt. Hoc Christus non docuit: immo etiam diabolo præcipitium suggerenti respondit, Redi retro satana: scriptum est, Non tentabis Dominum Deum tuum. Petro autem dixit, significans qua morte clarificaturus erat Deum: Cum esses junior, cingebas te, et ambulabas quo volebas: cum autem senueris, alter te cinget, et feret quo tu non vis. Ubi satis expressit, non a seipso, sed ab alio debere occidi, qui vestigia sequitur Christi.
&teDeum

[Ant Laudes]
@:Ant Vespera

[Capitulum Laudes]
@:Capitulum Vespera

[Versum 2]
V. Dispersit, dedit pauperibus.
R. Justitia ejus manet in sæculum sæculi.

[Ant 2]
In craticula * te Deum non negavi, et ad ignem applicatus te Christum confessus sum: probasti cor meum, et visitasti nocte: igne me examinasti, et non est inventa in me iniquitas.

[Lectio Prima]
!2 Cor 9:8-9
v. Potens est autem Deus omnem gratiam abundare facere in vobis: ut in omnibus semper omnem sufficientiam habentes, abundetis in omne opus bonum, sicut scriptum est: Dispersit, dedit pauperibus: justitia ejus manet in sæculum sæculi.

[Capitulum Tertia]
@:Capitulum Laudes

[Capitulum Sexta]
!2. Cor. 9:7
v. Unusquisque prout destinavit in corde suo, non ex tristitia, aut ex necessitate: hilarem enim datorem diligit Deus.
$Deo gratias

[Capitulum Nona]
@:Lectio Prima
$Deo gratias

[Versum 3]
V. Levita Laurentius bonum opus operatus est.
R. Qui per signum crucis cæcos illuminavit.

[Ant 3]
Beatus Laurentius * dum in craticula superpositus ureretur, ad impiissimum tyrannum dixit: Assatum est jam, versa, et manduca: nam facultates Ecclesiæ, quas requiris, in cælestes thesauros manus pauperum deportaverunt.

[Octava 1]
!Commemoratio Octavæ S. Laurentii.
Ant. Beatus Laurentius dum in craticula superpositus ureretur, ad impiissimum tyrannum dixit: Assatum est jam, versa, et manduca: nam facultates Ecclesiæ, quas requiris, in cælestes thesauros manus pauperum deportaverunt.
_
V. Levita Laurentius bonum opus operatus est.
R. Qui per signum crucis cæcos illuminavit.
_
$Oremus
Da nobis, quæsumus, omnipotens Deus: vitiorum nostrorum flammas exstinguere: qui beato Laurentio tribuisti tormentorum suorum incendia superare.
$Per Dominum

[Octava 2]
!Commemoratio Octavæ S. Laurentii
Ant. In craticula te Deum non negavi, et ad ignem applicatus te Christum confessus sum: probasti cor meum, et visitasti nocte, igne me examinasti, et non est inventa in me iniquitas.
_
V. Dispersit, dedit pauperibus.
R. Justitia ejus manet in sæculum sæculi.
_
$Oremus
Da nobis, quæsumus, omnipotens Deus vitiorum nostrorum flammas exstinguere; qui beato Laurentio tribuisti tormentorum suorum incendia superare.
$Per Dominum
