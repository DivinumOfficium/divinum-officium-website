[Rank]
Feria Tertia infra Hebdomadam I in Quadragesima;;Feria major;;2

[Rule]

[Lectio1]
Lectio sancti Evangelii secundum Matthæum.
!Matt 21:1-17.
In illo tempore: Cum intrasset Jesus Hierosolymam, commuta est universa civitas, dicens: Quis est hic? Et reliqua.
_
Homilia sancti Bedæ Venerabilis Presbyteri.
!Homil. 7. in Quadrag. tom. 7.
Quod maledicendo ficum infructuosam per figuram fecit Dominus, hoc idem mox apertius ostendit, ejiciendo improbos e templo. Neque enim aliquid peccavit arbor, quod esuriente Domino poma non habuit, quorum necdum tempus advenerat: sed peccavere sacerdotes qui in domo Domini negotia sæcularia gerebant, et fructum pietatis, quem debuerant, quemque in eis Dominus esuriebat, ferre supersederant. Arefecit Dominus arborem maledicto, ut homines hæc videntes, sive audientes, multo magis intelligerent sese divino condemnandos esse judicio, si absque operum fructu, de plausu tantum sibi religiosi sermonis, velut de sonitu et tegumento blandirentur viridantium foliorum.

[Responsory1]
@Tempora/Quad1-0:Responsory4

[Lectio2]
Verum quia non intellexerunt, in ipsos consequenter districtionem meritæ ultionis exercuit: et ejecit commercia rerum humanarum de domo illa, in qua divinas tantum res agi, hostias et orationes Deo offerri, verbum Dei legi, audiri, et decantari præceptum erat. Et quidem credendum est, quia ea tantum vendi vel emi repererit in templo, quæ ad ministerium necessaria essent eiusdem templi, juxta hoc quod alias factum legimus, cum idem templum ingrediens, invenit in eo vendentes et ementes oves, et boves, et columbas: quia nimirum hæc omnia non nisi ut offerrentur in domo Domini, eos qui de longe venerant, ab indigenis comparare credendum est.

[Responsory2]
@Tempora/Quad1-0:Responsory5

[Lectio3]
Si ergo Dominus nec ea volebat venumdari in templo, quæ in templo volebat offerri, videlicet propter studium avaritiæ, sive fraudis, quod proprium solet esse negotiantium facinus: quanta putas animadversione puniret, si invenisset ibi aliquos risui vel vaniloquio vacantes, aut alii cuilibet vitio mancipatos? Si enim ea quæ alibi habere geri poterant, Dominus in domo sua temporalia negotia geri non patitur: quanto magis ea quæ nusquam fieri licet, plus cælestis iræ merentur, si in ædibus Deo sacratis aguntur. Verum quia Spiritus Sanctus in columba super Dominum apparuit, recte per columbas Sancti Spiritus charismata signantur. Qui autem sunt in templo Dei hodie, qui columbas vendunt, nisi qui in Ecclesia pretium de impositione manus accipiunt, per quam videlicet impositionem Spiritus Sanctus cælitus datur?

[Responsory3]
@Tempora/Quad1-0:Responsory6

[Ant 2]
Intravit Jesus * in templum Dei, et ejiciebat omnes vendentes et ementes: et mensas nummulariorum, et cathedras vendentium columbas evertit.

[Oratio 2]
Respice, Domine, familiam tuam, et præsta: ut apud te mens nostra tuo desiderio fulgeat, quæ se carnis maceratione castigat.
$Per Dominum.

[Ant 3]
Scriptum est enim, * quia domus mea, domus orationis est cunctis gentibus: vos autem fecistis illam speluncam latronum: et erat quotidie docens in templo.

[Oratio 3]
Ascendant ad te, Domine, preces nostræ: et ab Ecclesia tua cunctam repelle nequitiam.
$Per Dominum.
