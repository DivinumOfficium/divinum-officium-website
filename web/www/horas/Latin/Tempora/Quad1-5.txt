[Rank]
Feria Sexta Quattuor Temporum Quadragesimæ;;Feria major;;2

[Rank1960]
Feria Sexta Quattuor Temporum Quadragesimæ;;Feria major;;3

[RankNewcal]
Feria VI. infra Hebdomadam I in Quadragesima;;Feria major;;2

[Rule]

[Lectio1]
Lectio sancti Evangelii secundum Joannem
!Joannes 5:1-15
In illo tempore: Erat dies festus Judæorum, et ascendit Jesus Hierosolymam. Et reliqua.
_
Homilia sancti Augustini Episcopi
!Tractatus 17. in Joannem, post init.
Videamus quid voluerit significare in illo uno, quem etiam ipse servans unitatis mysterium, de tot languentibus unum sanare dignatus est. Invenit in annis ejus numerum quemdam languoris. Triginta et octo annos habebat in infirmitate. Hic numerus quomodo magis ad languorem pertineat, quam ad sanitatem, paulo diligentius exponendum est. Intentos vos volo: aderit Dominus, ut congrue loquar et sufficienter audiatis. Quadragenarius numerus sacratus nobis in quadam perfectione commendatur: notum esse arbitror caritati vestræ: testantur sæpissime divinæ Scripturæ: jejunium hoc numero consecratum esse, bene nostis. Nam et Moyses quadraginta diebus jejunavit, et Elias totidem: et ipse Dominus noster et Salvator Jesus Christus hunc jejunii numerum implevit. Per Moysen significatur Lex, per Eliam significantur Prophetæ, per Dominum significatur Evangelium. Ideo in illo monte tres apparuerunt, ubi se discipulis ostendit in claritate vultus et vestis suæ: apparuit enim medius inter Moysen et Eliam, tamquam Evangelium testimonium haberet a lege et Prophetis.

[Responsory1]
@Tempora/Quad1-0:Responsory4

[Lectio2]
Sive ergo in lege, sive in Prophetis, sive in Evangelio, quadragenarius numerus nobis in jejunio commendatur. Jejunium autem magnum et generale est, abstinere ab iniquitatibus et illicitis voluptatibus sæculi, quod est perfectum jejunium: ut abnegantes impietatem et sæculares cupiditates, temperanter et juste et pie vivamus in hoc sæculo. Huic jejunio quam mercedem addit Apostolus? Sequitur, et dicit: Exspectantes illam beatam spem, et manifestationem gloriæ beati Dei et Salvatoris nostri Jesu Christi. In hoc ergo sæculo quasi quadragesimam abstinentiæ celebramus, cum bene vivimus, cum ab iniquitatibus et ab illicitis voluptatibus abstinemus: sed quia hæc abstinentia sine mercede non erit, exspectamus beatam illam spem, et revelationem gloriæ magni Dei, et Salvatoris nostri Jesu Christi. In illa spe, cum fuerit de spe facta res, accepturi sumus mercedem denarium. Ipsa enim merces redditur operariis in vinea laborantibus, secundum Evangelium, quod vos credo reminisci: neque enim omnia commemoranda sunt tamquam rudibus et imperitis. Denarius ergo, qui accepit nomen a numero decem, redditur, et conjunctus quadragenario fit quinquagenarius: unde cum labore celebramus Quadragesimam ante Pascha; cum lætitia vero, tamquam accepta mercede, Quinquagesimam post Pascha.

[Responsory2]
@Tempora/Quad1-0:Responsory5

[Lectio3]
Mementote quod proposuerim numerum triginta octo annorum in illo languido. Volo exponere, quare numerus ille trigesimus et octavus, languoris sit potius quam sanitatis. Ergo, ut dicebam, caritas implet legem: ad plenitudinem legis in omnibus operibus pertinet quadragenarius numerus. In caritate autem duo præcepta nobis commendantur: Diliges Dominum Deum tuum ex toto corde tuo, et ex tota anima tua, et ex tota mente tua: et diliges proximum tuum sicut teipsum. In his duobus præceptis tota lex pendet, et Prophetæ. Merito et illa vidua omnes facultates suas, duo minuta misit in dona Dei: merito et pro illo languido a latronibus sauciato stabularius duos nummos accepit, unde sanaretur: merito apud Samaritanos biduum fecit Jesus, ut eos caritate firmaret. Binario ergo isto numero cum aliquid boni significatur, maxime bipertita caritas commendatur. Si ergo quadragenarius numerus habet perfectionem legis, et lex non impletur nisi in gemino præcepto caritatis: quid miraris, quia languebat, qui ad quadraginta, duo minus habebat?

[Responsory3]
@Tempora/Quad1-0:Responsory6

[Ant 2]
Angelus Domini * descendebat de cælo, et movebatur aqua et sanabitur unus.

[Oratio 2]
Esto, Domine, propitius plebi tuæ: et quam tibi facis esse devotam, benigno refove miseratus auxilio.
$Per Dominum

[Ant 3]
Qui me sanum fecit * ille mihi præcepit: tolle grabatum tuum, et ambula in pace.

[Oratio 3]
Exaudi nos misericors Deus, et mentibus nostris gratiæ tuæ lumen ostende.
$Per Dominum
