Octavo Idus Junii
_
Magdeburgi sancti Norberti, ejusdem civitatis Episcopi et Confessoris, qui Fundator exstitit Ordinis Præmonstratensis.
Cæsareæ, in Palæstina, natalis beati Philippi, qui fuit unus de septem primis Diaconis. Hic, signis et prodigiis clarus, Samariam ad Christi fidem convertit, et Reginæ Aethiopum Candacis Eunuchum baptizavit, ac demum apud Cæsaream requievit. Juxta ipsum tres Virgines, ejus filiæ ac Prophetissæ, tumulatæ jacent; nam quarta filia ejus, plena Spiritu Sancto, Ephesi occubuit.
Romæ sancti Artemii, cum uxore sua Candida, et filia Paulina. Ex his Artemius, ad prædicationem et miracula sancti Petri Exorcistæ, ad Christum conversus, et, cum omni domo sua, a sancto Marcellino Presbytero baptizatus, Sereni Judicis jussu plumbatis cæsus et gladio percussus est; uxor vero ejus et filia, in cryptam impulsæ, lapidibus ruderibusque sunt obrutæ.
In agro Bononiensi sancti Alexandri, Episcopi Fæsulani et Martyris; qui, rediens ex urbe Papia, ubi Ecclesiæ suæ bona apud Longobardorum Regem ab usurpatoribus vindicaverat, ab his in Rhenum fluvium est dejectus et aquis præfocatus.
Tarsi, in Cilicia, sanctorum Martyrum viginti, qui, temporibus Diocletiani et Maximiani, sub Simplicio Judice, per diversa tormenta glorificaverunt Deum in corporibus suis.
Novioduni, in Galliis, sanctorum Martyrum Amantii, Alexandri et Sociorum.
Mediolani depositio sancti Eustorgii Secundi, Episcopi et Confessoris.
Veronæ sancti Joannis Episcopi.
Vesontione, in Galliis, sancti Claudii Episcopi.
