Undecimo Kalendas Junii
_
Romæ sanctorum Martyrum Faustini, Timothei et Venusti. 
In Africa sanctorum Martyrum Casti et Aemilii, qui per passionis ignem martyrium consummarunt. Hos (ut beatus Cyprianus scribit), in prima congressione devictos, Dominus victores in secundo prælio reddidit, ut fortiores ignibus fierent qui ignibus ante cessissent.
Comanæ, in Ponto, sancti Basilisci Martyris, qui, sub Maximiano Imperatore et Agrippa Præside, ferreas calceatus crepidas, ignitis clavis confixas, multaque alia passus, demum, capite obtruncatus et in flumen projectus, martyrii gloriam consecutus est.
In Corsica sanctæ Juliæ Virginis, quæ crucis supplicio coronata est.
In Hispania sanctæ Quiteriæ, Virginis et Martyris.
Ravennæ sancti Marciani, Episcopi et Confessoris.
Pistorii, in Tuscia, beati Atthonis Episcopi, ex Ordine Vallis Umbrosæ.
In pago Antisiodorensi beati Romani Abbatis, qui sancto Benedicto ministravit in specu; inde, in Gallias profectus, ibi, ædificato monasterio relictisque multis sanctitatis alumnis, quievit in Domino.
Apud Aquinum sancti Fulci Confessoris.
Antisiodori sanctæ Helenæ Virginis.
Cassiæ, in Umbria, sanctæ Ritæ Viduæ, Monialis ex Ordine Eremitarum sancti Augustini; quæ, post sæculi nuptias, æternum sponsum Christum unice dilexit.
