Undecimo Kalendas Martii
_
Romæ natalis sancti Gabini, Presbyteri et Martyris, qui fuit frater beati Caji Papæ, atque, a Diocletiano diu in custodia vinculis afflictus, pretiosa morte sibi cæli gaudia comparavit.
In Africa sanctorum Martyrum Publii, Juliani, Marcelli et aliorum.
In Palæstina commemoratio sanctorum Monachorum, et aliorum Martyrum, qui a Saracenis, sub Duce Alamundaro, ob Christi fidem, sævissime cæsi sunt.
Neapoli, in Campania, sancti Quod-vult-Deus, Carthaginensis Episcopi, qui, una cum Clero, a Rege Ariano Genserico in fractas et absque remigiis ac velis naves impositus, præter spem Neapolim appulit, ibique, in exsilio positus, Confessor occubuit.
Hierosolymis sancti Zambdæ Episcopi.
Solis, in Cypro, sancti Auxibii Episcopi.
Apud Beneventum sancti Barbati Episcopi, qui, sanctitate celebris, Longobardos et eorum Ducem convertit ad Christum.
Mediolani sancti Mansueti, Episcopi et Confessoris.
