Kalendis Novembris
_
Festivitas omnium Sanctorum, quam in honorem beatæ Dei Genitricis Virginis Mariæ et sanctorum Martyrum Bonifatius Papa Quartus, cum templum Pantheon tertio Idus Maji dedicasset, celebrem et generalem instituit agi quotannis in urbe Roma. Sed et Gregorius item Quartus postmodum decrevit, eamdem festivitatem, quæ variis modis jam in diversis Ecclesiis celebrabatur, in honorem omnium Sanctorum solemniter hac die ab universa Ecclesia perpetuo observari.
In Perside sanctorum Martyrum Joannis Episcopi, et Jacobi Presbyteri, sub Sapore Rege.
Tarracinæ, in Campania, natalis sancti Cæsarii Diaconi, qui, diebus multis in custodia maceratus, postea, cum sancto Juliano Presbytero, in saccum missus et in mare præcipitatus est.
In castro Divione sancti Benigni Presbyteri, qui a beato Polycarpo missus est in Galliam ad prædicandum Evangelium; et, postquam, sub Marco Aurelio Imperatore, a Terentio Judice gravissimis tormentis multipliciter est afflictus, tandem ejus collum vecte ferreo tundi et corpus lancea perforari jubetur.
Damasci passio sanctorum Cæsarii, Dacii et aliorum quinque.
Eodem die sanctæ Mariæ ancillæ, quæ, Christianæ religionis nomine accusata, hinc, sub Hadriano Imperatore, diris verberibus afflicta, equulei extensionem et ungularum lacerationem passa, martyrium complevit.
Tarsi, in Cilicia, sanctarum Cyreniæ et Julianæ Martyrum, sub Maximiano Imperatore.
Arvernis, in Gallia, sancti Austremonii, qui fuit primus ejusdem civitatis Episcopus.
Lutetiæ Parisiorum depositio sancti Marcelli Episcopi. 
Bajocis, in Gallia, sancti Vigoris Episcopi, tempore Childeberti, Francorum Regis.
Andegavi, in Gallia, depositio sancti Licinii Episcopi, venerabilis sanctitatis viri.
Tibure sancti Severini Monachi.
Lyricanti, in Wastinensi Galliæ territorio, sancti Maturini Confessoris.
