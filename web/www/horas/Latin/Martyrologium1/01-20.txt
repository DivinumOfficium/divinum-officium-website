Tertiodecimo Kalendas Februarii
_
Romæ natalis sancti Fabiani, Papæ et Martyris, qui, Decii tempore, martyrium passus est, atque in coemeterio Callisti sepultus.
Item Romæ, ad Catacumbas, sancti Sebastiani Martyris, qui, Diocletiano Imperatore, cum haberet principatum primæ cohortis, jussus est, sub titulo christianitatis, ligari in medio campo, et sagittari a militibus, atque ad ultimum fustibus cædi, donec deficeret.
Nicææ, in Bithynia, sancti Neophyti Martyris, qui, quintumdecimum annum ætatis agens, flagris cæsus, in fornacem immissus, feris objectus, et, cum illæsus permaneret et Christi fidem constanter profiteretur, gladio tandem occisus est. 
Cæsenæ sancti Mauri Episcopi, virtutibus et miraculis clari.
In Palæstina natalis sancti Euthymii Abbatis, qui zelo catholicæ disciplinæ et virtute miraculorum, tempore Marciani Imperatoris, in Ecclesia floruit.
