Tertio Nonas Decembris
_
In Judæa sancti Sophoniæ Prophetæ.
Romæ sanctorum Martyrum Claudii Tribuni, et uxoris Hilariæ, ac filiorum Jasonis et Mauri, cum septuaginta militibus. Ex eis Claudium jussit Numerianus Imperator, ingenti saxo alligatum, in flumen præcipitem dari; milites vero et ipsius Claudii filios capitali sententia puniri. Beata autem Hilaria, cum filiorum corpora sepelisset, paulo post, orans ad eorum sepulcrum, tenta est a Paganis, et, in carcerem trusa, migravit ad Dominum.
Tingi, in Mauritania, passio sancti Cassiani Martyris, qui, cum exceptoris diu gessisset officium, tandem, admiratus intrepida beati Marcelli Centurionis responsa et immobilem in Christi fide constantiam, atque cælitus inspiratus, exsecrabile duxit Christianorum neci deservire; ideoque, cum renuntiasset eidem officio, et ipse, sub Christiana professione, capite abscissus, triumphum meruit obtinere martyrii.
Item in Africa sanctorum Martyrum Claudii, Crispini, Maginæ, Joannis et Stephani.
In Pannonia sancti Agricolæ Martyris.
Nicomediæ passio sanctorum Ambici, Victoris et Julii.
Mediolani sancti Mirocletis, Episcopi et Confessoris; cujus aliquando sanctus Ambrosius meminit.
Dorcestriæ, in Anglia, sancti Birini, qui fuit primus ejusdem civitatis Episcopus.
Curiæ, in Germania, sancti Lucii, Britannorum Regis, qui primus ex iis Regibus fidem Christi suscepit, tempore sancti Eleutherii Papæ.
Senis, in Tuscia, sancti Galgani Eremitæ.
