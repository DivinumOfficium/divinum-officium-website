Quartodecimo Kalendas Decembris
_
Antiochiæ natalis sancti Romani Martyris, qui, tempore Galerii Imperatoris, cum Asclepiades Præfectus in Ecclesiam irrumperet eamque funditus conaretur evertere, ceteros Christianos hortatus est ut ei contradicerent, ideoque, post dira tormenta et abscissionem linguæ (sine qua tamen Dei præconia loquebatur), in carcere strangulatus laqueo, celebri martyrio coronatur. Passus est etiam ante ipsum puerulus, nomine Barula, qui, cum fuisset ab eodem interrogatus Præfecto utrum melius esset unum Deum colere an plures deos, atque in unum Deum, quem Christiani colunt, credendum esse respondisset, propterea, verberibus cæsus, jussus est decollari.
Item Antiochiæ sancti Hesychii Martyris, qui, cum esset miles, et præceptum audisset ut quisquis non sacrificaret idolis, cingulum militiæ deponeret, repente cingulum solvit; ob quam causam, ingenti saxo in dextera ejus ligato, in fluvium præcipitari jussus est.
Eodem die sanctorum Oriculi et Sociorum, qui, in persecutione Wandalica, pro fide catholica passi sunt.
Moguntiæ sancti Maximi Episcopi, qui, tempore Constantii multa passus ab Arianis, Confessor occubuit.
Turonis, in Gallia, transitus beati Odonis, Abbatis Cluniacensis.
Antiochiæ sancti Thomæ Monachi, quem Antiocheni, ob sedatam ejus precibus pestem, solemnitate annua coluerunt.
Lucæ, in Tuscia, Translatio sancti Frigdiani, Episcopi et Confessoris.
