Nonis Augusti
_
Romæ, in Exquiliis, Dedicatio Basilicæ sanctæ Mariæ ad Nives. 
Catalauni, in Gallia, sancti Memmii, civis Romani, qui, a sancto Petro Apostolo consecratus illius civitatis Episcopus, populum sibi commissum ad Evangelii veritatem perduxit.
Romæ passio sanctorum Martyrum viginti trium, qui, in persecutione Diocletiani, via Salaria veteri, capite obtruncati sunt, et, ad clivum Cucumeris, ibidem sepulti.
Asculi, in Piceno, sancti Emygdii, Episcopi et Martyris; qui, a sancto Marcello Papa Episcopus ordinatus et illuc ad prædicandum Evangelium missus, ibidem, in confessione Christi, sub Diocletiano Imperatore, martyrii coronam accepit.
Antiochiæ sancti Eusignii militis, qui annum agens centesimum decimum, cum Constantini Magni fidem, sub quo militaverat, Juliano Apostatæ exprobraret, eumque ut patriæ pietatis desertorem redargueret, ab eodem jussus est capite cædi.
Item sanctorum Martyrum Aegyptiorum Cantidii, Cantidiani et Sobelis.
Augustæ Vindelicorum natalis sanctæ Afræ Martyris, quæ, cum esset pagana, per doctrinam sancti Narcissi Episcopi ad Christum est conversa, et, cum omnibus domus suæ membris, ab eodem Episcopo baptizata; postmodum vero, ob Christi confessionem igni tradita, martyrium suum, septem diebus antequam beata Hilaria mater ac tres ancillæ eodem cruciatus genere coronarentur, feliciter explevit.
Augustoduni beati Cassiani Episcopi.
Apud Theanum, in Campania, sancti Paridis Episcopi.
In Anglia sancti Oswaldi Regis, cujus gesta sanctus Beda Venerabilis commemorat.
Eodem die sanctæ Nonnæ, quæ fuit mater beatorum Gregorii Nazianzeni, Cæsarii et Gorgoniæ.
