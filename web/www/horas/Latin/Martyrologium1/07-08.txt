Octavo Idus Julii
_
Sanctæ Elisabeth Viduæ, Lusitanorum Reginæ, quæ ad regnum cæleste quarto Nonas hujus mensis transivit.
In Asia minore sanctorum Aquilæ et Priscillæ uxoris, de quibus in Actibus Apostolorum scribitur.
Herbipoli, in Germania, sancti Chiliani Episcopi, qui, a Romano Pontifice ad prædicandum Evangelium missus, ibi, cum multos ad Christum perduxisset, una cum Sociis Colomanno Presbytero, et Totnano Diacono, trucidatus est.
In Portu Romano sanctorum quinquaginta militum Martyrum, qui, in sanctæ Bonosæ confessione ad fidem adducti, et a beato Felice Papa Primo baptizati, in Aureliani Imperatoris persecutione occisi sunt.
Cæsareæ, in Palæstina, sancti Procopii Martyris, qui, sub Diocletiano Imperatore, a Scythopoli ductus Cæsaream, illic, ad primam responsionum ejus confidentiam, a Judice Fabiano est capite cæsus.
Constantinopoli passio sanctorum Monachorum Abrahamitarum, qui ob cultum sanctarum Imaginum, resistentes Theophilo Imperatori, martyrium consummarunt.
Spinæ Lamberti, in Aemilia, sancti Hadriani Papæ Tertii, studio conciliandi Romanæ Ecclesias Orientales insignis, ac miraculis clari; cujus corpus in monasterium Nonantulense fuit delatum, et in æde sancti Silvestri honorifice conditum.
Treviris sancti Auspicii, Episcopi et Confessoris.
Romæ beati Eugenii Papæ Tertii, qui, postquam coenobium sanctorum Vincentii et Anastasii ad Aquas Salvias magna sanctimoniæ ac prudentiæ laude rexisset, Ecclesiam universam, Pontifex Maximus renuntiatus, sanctissime gubernavit. 

