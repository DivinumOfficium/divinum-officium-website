Pridie Kalendas Martii
_
Romæ natalis sanctorum Martyrum Macarii, Rufini, Justi et Theophili.
Alexandriæ passio sanctorum Cærealis, Pupuli, Caji et Serapionis.
Ibidem commemoratio sanctorum Presbyterorum, Diaconorum et aliorum plurimorum; qui, tempore Valeriani Imperatoris, cum pestis sævissima grassaretur, morbo laborantibus ministrantes, libentissime mortem oppetiere, et quos velut Martyres religiosa piorum fides venerari consuevit.
Romæ sancti Hilari, Papæ et Confessoris.
In territorio Lugdunensi, locis Jurensibus, depositio sancti Romani Abbatis, qui primus illic eremiticam vitam duxit, et, multis virtutibus ac miraculis clarus, plurimorum postea Pater exstitit Monachorum.
Papiæ Translatio corporis sancti Augustini Episcopi, Confessoris et Ecclesiæ Doctoris, ex Sardinia insula, opera Luitprandi, Regis Longobardorum.
