Quartodecimo Kalendas Junii
_
Natalis sancti Petri de Morono Confessoris, qui, ex Anachoreta Summus Pontifex creatus, dictus est Cælestinus Quintus. Sed Pontificatu se postmodum abdicavit, et in solitudine religiosam vitam agens, virtutibus et miraculis clarus, migravit ad Dominum.
Romæ sanctæ Pudentianæ Virginis, quæ, post innumeros agones, post multorum Martyrum venerabiliter exhibitas sepulturas, post omnes facultates suas pro Christo pauperibus erogatas, tandem de terris ad cælos migravit.
Ibidem sancti Pudentis Senatoris, qui ejusdem sanctæ Pudentianæ ac sanctæ item Praxedis Virginis fuit pater; atque, ab Apostolis Christo in baptismo vestitus, innocentem tunicam usque ad vitæ coronam immaculate custodivit.
Item Romæ, via Appia, natalis sanctorum Caloceri et Parthenii eunuchorum; quorum prior, cum esset præpositus cubiculi uxoris Decii Imperatoris, posterior vero alterius muneris primicerius, et ambo nollent idolis sacrificare, idcirco, ejusdem Imperatoris jussu variis ac diris sunt excruciati suppliciis, ac tandem, cervicibus ardenti fuste contusis, spiritum Deo tradiderunt.
Nicomediæ sancti Philoteri Martyris, qui Paciani Proconsulis filius exstitit, et sub Diocletiano Imperatore, multa passus, martyrii coronam accepit.
Ibidem sanctarum sex Virginum et Martyrum, quarum præcipua erat Cyriaca, quæ, cum libere Maximianum impietatis objurgasset, dirissime cæsa et dilaniata est, atque ad ultimum, igne cremata, martyrium consummavit.
Cantuariæ, in Anglia, sancti Dunstani Episcopi.
Lohaneti, in Britannia minore, sancti Ivonis, Presbyteri et Confessoris; qui, pro Christi amore, causas pupillorum, viduarum ac pauperum defendebat.
Ficecli, in Etruria, sancti Theophili a Curte, Confessoris, Sacerdotis Ordinis Fratrum Minorum, sacrorum recessuum propagatoris, quem Pius Papa Undecimus inter Sanctos retulit.
