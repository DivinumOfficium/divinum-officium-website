Quintodecimo Kalendas Augusti
_
Tibure sanctæ Symphorosæ, uxoris sancti Getulii Martyris, cum septem filiis suis, scilicet Crescente, Juliano, Nemesio, Primitivo, Justino, Stacteo et Eugenio. Horum mater, sub Hadriano Principe, ob insuperabilem constantiam, primo cæsa diu palmis, deinde crinibus suspensa, novissime saxo alligata, in flumen præcipitata est; filii autem, stipitibus ad trochleas extensi, diverso mortis exitu martyrium compleverunt. Eorumdem corpora postea Romam translata, et, Pio Quarto Summo Pontifice, in Diaconia sancti Angeli in Piscina fuerunt inventa.
Trajecti sancti Friderici, Episcopi et Martyris.
Dorostori, in Mysia inferiore, sancti Aemiliani Martyris, qui, tempore Juliani Apostatæ, sub Capitolino Præside, in fornacem injectus, martyrii palmam accepit.
Carthagine sanctæ Gundenis Virginis, quæ, jussu Rufini Proconsulis, ob Christi confessionem, quater diversis temporibus per extensionem in equuleo torta, et ungulis horrende lacerantibus cruciata, carceris squalore diu afflicta, novissime gladio cæsa est.
Gallæciæ, in Hispania, sanctæ Marinæ, Virginis et Martyris.
Mediolani sancti Materni Episcopi, qui, sub Maximiano Imperatore, pro fide Christi et pro Ecclesia sibi commissa, in carcerem detrusus et sæpe verberibus cæsus est; ac tandem, multis confessionibus clarus, obdormivit in Domino.
Brixiæ natalis sancti Philastrii, qui fuit ejusdem civitatis Episcopus. Hic adversus hæreticos, præsertim Arianos, a quibus multa passus est, plurimum verbis scriptisque pugnavit; demum, clarus miraculis, Confessor in pace quievit.
Metis, in Gallia, sancti Arnulphi Episcopi, qui, sanctitate et miraculis illustris, eremiticam delegit vitam, et beato fine quievit.
Signiæ sancti Brunonis, Episcopi et Confessoris.
Foro Pompilii, in Aemilia, sancti Ruffilli, ejusdem civitatis Episcopi.
