Pridie Idus Junii
_
Sancti Joannis a sancto Facundo, ex Eremitarum sancti Augustini Ordine, Confessoris, qui migravit in cælum pridie hujus diei.
Romæ, via Aurelia, natalis sanctorum Martyrum Basilidis, Cyrini, Naboris et Nazarii militum, qui, in persecutione Diocletiani et Maximiani, sub Aurelio Præfecto, ob Christiani nominis confessionem, detrusi in carcerem et scorpionibus lacerati, tandem capite truncati sunt.
Nicææ, in Bithynia, sanctæ Antoninæ Martyris, quæ, in eadem persecutione, a Priscilliano Præside jussa est fustibus cædi, suspendi in equuleo, lateribus laniari et flammis incendi, ac demum gladio necari.
Romæ, in Basilica Vaticana, sancti Leonis Papæ Tertii, cui erutos ab impiis oculos et præcisam linguam Deus mirabiliter restituit.
In Thracia sancti Olympii Episcopi, qui, ab Arianis sede pulsus, Confessor occubuit.
In Cilicia sancti Amphionis Episcopi, qui, tempore Galerii Maximiani, Confessor fuit egregius.
In Aegypto sancti Onuphrii Anachoretæ, qui in vasta eremo sexaginta annis vitam religiose peregit, et, magnis virtutibus ac meritis clarus, migravit in cælum. Ipsius vero insignia gesta Paphnutius Abbas conscripsit.
