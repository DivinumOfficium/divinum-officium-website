Quarto Idus Septembris
_
Tolentini, in Piceno, depositio sancti Nicolai Confessoris, ex Ordine Eremitarum sancti Augustini. 
In Africa natalis sanctorum Episcoporum Nemesiani, Felicis, Lucii, alterius item Felicis, Littei, Polyani, Victoris, Jaderis, Dativi et aliorum; qui, sub Valeriano et Gallieno, exsurgente persecutionis rabie, ad primam confessionis Christi constantiam graviter fustibus cæsi sunt, deinde, compedibus vincti et ad fodienda metalla deputati, gloriosæ confessionis agonem consummarunt.
Leodii, in Belgio, sancti Theodardi, Episcopi et Martyris; qui animam suam posuit pro ovibus suis, et miraculorum signis post mortem illuxit.
Chalcedone sanctorum Martyrum Sosthenis et Victoris, qui, in persecutione Diocletiani, sub Asiæ Proconsule Prisco, post vincula et bestias superatas, jussi sunt incendi; at illi, salutantes se invicem in osculo sancto, in oratione positi emiserunt spiritum.
Item sanctorum Martyrum Apellii, Lucæ et Clementis.
In Bithynia sanctarum Virginum sororum Menodoræ, Metrodoræ et Nymphodoræ; quæ sub Maximiano Imperatore et Frontone Præside, ob intrepidam in Christi fide constantiam martyrio coronatæ, pervenerunt ad gloriam.
Compostellæ sancti Petri Episcopi, qui multis virtutibus et miraculis claruit.
In civitate Albigensi, in Gallia, sancti Salvii, Episcopi et Confessoris.
Novariæ sancti Agapii Episcopi.
Constantinopoli sanctæ Pulcheriæ Augustæ, Virginis, religione et pietate insignis.
Neapoli, in Campania, sanctæ Candidæ junioris, miraculis claræ.
