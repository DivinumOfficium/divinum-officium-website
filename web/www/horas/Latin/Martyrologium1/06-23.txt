Nono Kalendas Julii
_
Vigilia Nativitatis sancti Joannis Baptistæ. Romæ sancti Joannis Presbyteri, qui, sub Juliano Apostata, via Salaria veteri, ante simulacrum Solis decollatus est, et corpus ejus a beato Concordio Presbytero juxta Martyrum Concilia sepultum.
Item Romæ sanctæ Agrippinæ, Virginis et Martyris, quæ sub Valeriano Imperatore martyrium consummavit. Ipsius autem corpus, in Siciliam translatum ac Menis conditum, multis miraculis coruscat.
Sutrii, in Tuscia, sancti Felicis Presbyteri, cujus os tamdiu jussit Turcius Præfectus lapide contundi, donec ipse Felix emitteret spiritum.
Nicomediæ commemoratio plurimorum sanctorum Martyrum, qui, tempore Diocletiani, in montibus et speluncis latentes, pro Christi nomine martyrium læto animo subierunt.
Philadelphiæ, in Arabia, sanctorum Martyrum Zenonis, ejusque servi Zenæ. Hic domini sui vincti catenas exosculans, eumque rogans ut se in tormentis participem dignaretur habere, a militibus tentus est, et cum ipso domino parem martyrii coronam accepit.
In monasterio Elyensi, in Britannia, sanctæ Ediltrudis, Reginæ et Virginis, quæ sanctitate et miraculis clara migravit ad Dominum. Ipsius autem corpus, undecim post annis, inventum est incorruptum.
