Duodecimo Kalendas Januarii
_
Calaminæ natalis beati Thomæ Apostoli, qui Parthis, Medis, Persis et Hyrcanis Evangelium prædicavit; ac demum in Indiam pervenit, ibique, cum eos populos in Christiana religione instituisset, Regis jussu lanceis transfixus occubuit. Ipsius reliquiæ primo ad urbem Edessam, in Mesopotamia, deinde Ortonam, apud Frentanos, translatæ sunt.
Antiochiæ sancti Anastasii, Episcopi et Martyris; qui, Phocæ Imperatoris tempore, a Judæis, in seditione ab ipsis contra Christianos facta, sævissime necatus est.
Nicomediæ sancti Glycerii Presbyteri, qui, in persecutione Diocletiani, multis tormentis vexatus, demum, in ignem conjectus, martyrium consummavit.
In Tuscia sanctorum Martyrum Joannis et Festi.
In Lycia sancti Themistoclis Martyris, qui, sub Decio Imperatore, pro sancto Dioscoro, qui quærebatur ad necem, se obtulit, et, equuleo tortus, raptatus ac fustibus cæsus, martyrii coronam adeptus est.
Treviris sancti Severini, Episcopi et Confessoris.
