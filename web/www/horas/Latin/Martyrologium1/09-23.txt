Nono Kalendas Octobris
_
Romæ sancti Lini, Papæ et Martyris, qui, primus post beatum Petrum Apostolum, Romanam Ecclesiam gubernavit, et, martyrio coronatus, sepultus est in Vaticano, prope eumdem Apostolum.
Iconii, in Lycaonia, sanctæ Theclæ, Virginis et Martyris; quæ, a sancto Paulo Apostolo ad fidem perducta, ignes ac bestias, sub Nerone Imperatore, in Christi confessione devicit; et, post plurima ad multorum doctrinam superata certamina, venit Seleuciam, ibique requievit in pace. Ipsam vero sancti Patres summis laudibus celebrarunt.
In Hispania sanctarum mulierum Xantippæ et Polyxenæ, quæ fuerunt Apostolorum discipulæ.
In Africa sanctorum Martyrum Andreæ, Joannis, Petri et Antonii.
Anconæ sancti Constantii, Ecclesiæ Mansionarii, miraculorum gratia conspicui.
In Campania commemoratio beati Sosii, Diaconi Misenatis, quem sanctus Episcopus Januarius, cum de capite illius, Evangelium in Ecclesia legentis, flammam videret exsurgere, Martyrem futurum præannuntiavit; et, non post multos dies, ipse Sosius, cum esset annorum triginta, capitis detruncatione martyrium cum eodem Episcopo suscepit.
Sesciaci, in Constantiensi Galliæ territorio, item Commemoratio sancti Paterni, Episcopi Abrincensis et Confessoris; cujus dies natalis sextodecimo Kalendas Maji recolitur.
