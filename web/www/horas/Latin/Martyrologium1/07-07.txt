Nonis Julii
_
Romæ sanctorum Martyrum Claudii Commentariensis, Nicostrati primiscrinii, qui fuit vir beatæ Martyris Zoæ, Castorii, Victorini et Symphoriani; quos omnes sanctus Sebastianus ad fidem Christi perduxit, et beatus Polycarpus Presbyter baptizavit. Eosdem, in perquirendis sanctorum Martyrum corporibus occupatos, Fabianus Judex comprehendi jussit, et, cum eos, per decem dies minis et blanditiis exagitans, in nullo penitus posset commovere, jussit tertio torqueri, ac postea in mare præcipites dari.
Dyrrachii, in Macedonia, sanctorum Martyrum Peregrini, Luciani, Pompeji, Hesychii, Papii, Saturnini et Germani; qui, natione Itali, in persecutione Trajani, cum ad eam urbem confugissent, et ibi sanctum Astium Episcopum, pro fide Christi, in cruce pendentem viderent, ac se pariter Christianos esse palam confiterentur, ideo, Præsidis jussu, tenti sunt atque in mare demersi.
Brixiæ sancti Apollonii, Episcopi et Confessoris.
Eystadii, in Germania, sancti Willebaldi, ejusdem urbis primi Episcopi, qui filius exstitit sancti Richardi, Anglorum Regis, et frater sanctæ Walburgæ Virginis; atque, una cum sancto Bonifatio, laborans in Evangelio, multas gentes convertit ad Christum.
Arvernis, in Gallia, sancti Illidii Episcopi.
Urgellæ, in Hispania Tarraconensi, sancti Odonis Episcopi.
In Anglia sancti Heddæ, Episcopi Saxonum occidentalium.
Alexandriæ natalis sancti Pantæni, viri Apostolici et omni sapientia adornati, cui tantum studii et amoris erga verbum Dei fuit, ut etiam ad prædicandum Christi Evangelium gentibus quæ in Orientis ultimis secessibus reconduntur, fidei et devotionis calore succensus, profectus sit; ac demum, Alexandriam reversus, ibi, sub Antonino Caracalla, in pace quievit.
Eboriaci, in territorio Meldensi, sanctæ Edilburgæ, Abbatissæ et Virginis, Anglorum Regis filiæ.
Perusiæ Beati Benedicti Papæ Undecimi, Tarvisini, ex Ordine Prædicatorum, Confessoris; qui, brevi Pontificatus sui spatio, Ecclesiæ pacem, disciplinæ restaurationem, religionis incrementum mirifice promovit.
