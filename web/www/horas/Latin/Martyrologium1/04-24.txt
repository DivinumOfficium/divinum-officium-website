Octavo Kalendas Maji
_
Sevisii, in Rhætia, sancti Fidelis a Sigmaringa, Sacerdotis ex Ordine Minorum Capuccinorum et Martyris; qui, illuc ad prædicandam catholicam fidem missus, ibidem, ab hæreticis interemptus, martyrium consummavit; et a Benedicto Decimo quarto, Pontifice Maximo, inter sanctos Martyres relatus est.
Romæ sancti Sabæ, ductoris militum, qui, accusatus quod Christianos in carcere detentos visitaret, coram Judice Christum libere confessus est. Hinc ab eodem Judice facibus adustus et in lebetem picis ferventis est immissus, et, cum inde evasisset illæsus, eo miraculo septuaginta viros ad Christum convertit; qui omnes, constanter in confessione fidei permanentes, gladio cæsi sunt. Postremo et ipse, demersus in flumen, martyrium consummavit.
Lugduni, in Gallia, natalis sancti Alexandri Martyris, qui, in persecutione Antonini Veri, post carceris custodiam, primo ita laniatus est crudelitate verberantium, ut, crate soluta costarum, patefactis visceribus, interiora corporis panderentur; deinde, crucis affixus patibulo, beatum spiritum exanimatus emisit. Passi sunt cum ipso et alii, numero triginta quatuor, quorum memoria aliis diebus agitur.
Nicomediæ sanctorum Martyrum Eusebii, Neonis, Leontii, Longini et aliorum quatuor, qui, in persecutione Diocletiani, post diros cruciatus, gladio percussi sunt.
In Anglia depositio sancti Melliti Episcopi, qui, a sancto Gregorio Papa in Angliam missus, orientales Saxones et ipsorum Regem ad fidem convertit.
Illiberi, in Hispania, sancti Gregorii, Episcopi et Confessoris.
Brixiæ sancti Honorii Episcopi.
In Iona, Scotiæ insula, sancti Egberti, Presbyteri et Monachi, admirandæ humilitatis et continentiæ viri.
Rhemis, in Gallia, sanctarum Virginum Bovæ et Dodæ.
Mediolani Conversio sancti Augustini Episcopi, Confessoris et Ecclesiæ Doctoris; quem beatus Ambrosius Episcopus veritatem fidei catholicæ docuit, et hac die baptizavit.
