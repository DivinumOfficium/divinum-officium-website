Decimo Kalendas Augusti
_
Ravennæ natalis sancti Apollinaris Episcopi, qui, ab Apostolo Petro Romæ ordinatus et Ravennam missus, pro fide Christi diversas et multiplices poenas perpessus est; postea, Evangelium in Aemilia prædicans, plurimos ab idolorum cultu revocavit; tandem, Ravennam reversus, gloriosum martyrium, sub Vespasiano Cæsare, complevit.
Cenomanis, in Gallia, sancti Liborii, Episcopi et Confessoris. 
Romæ natalis sanctæ Birgittæ Viduæ, quæ, post multas sanctorum locorum peregrinationes, divino afflata Spiritu, quievit. Ipsius autem festivitas octavo Idus Octobris celebratur. 
Ibidem sancti Rasyphi Martyris.
Item Romæ passio sanctæ Primitivæ, Virginis et Martyris. 
Item sanctorum Martyrum Apollonii et Eugenii. 
Eodem die natalis sanctorum Martyrum Trophimi et Theophili, qui, sub Diocletiano Imperatore, cæsi lapidibus et igne incensi, demum, gladio percussi, martyrio coronantur.
In Bulgaria sanctorum plurimorum Martyrum, quos impius Imperator Nicephorus, Ecclesias Dei devastans, diverso mortis genere, nimirum ense, laqueo, sagittis, diutino carcere et fame necari fecit.
Romæ sanctarum Virginum Romulæ, Redemptæ et Herundinis, de quibus scribit sanctus Gregorius Papa.
