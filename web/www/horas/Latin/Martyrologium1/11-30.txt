Pridie Kalendas Decembris
_
Apud Patras, in Achaja, natalis sancti Andreæ Apostoli, qui in Thracia et Scythia sacrum Christi Evangelium prædicavit. Is, ab Aegea Proconsule comprehensus, primum in carcere clausus est, deinde gravissime cæsus, ad ultimum suspensus in cruce, in ea populum docens biduo supervixit; et, rogato Domino ne eum sineret de cruce deponi, circumdatus est magno splendore de cælo, et, abscedente postmodum lumine, emisit spiritum.
Romæ passio sanctorum Castuli et Euprepitis.
Constantinopoli sanctæ Mauræ, Virginis et Martyris.
Item sanctæ Justinæ, Virginis et Martyris.
Romæ sancti Constantii Confessoris, qui, fortiter Pelagianis resistens, ab eorum factione pertulit multa, quæ illum sanctis Confessoribus sociarunt.
Apud Santonas, in Gallia, sancti Trojani Episcopi, magnæ sanctitatis viri, qui, sepultus in terris, se in cælis vivere multis virtutibus manifestat.
In Palæstina beati Zosimi Confessoris, qui, sub Justino Imperatore, sanctitate et miraculis fuit insignis.
