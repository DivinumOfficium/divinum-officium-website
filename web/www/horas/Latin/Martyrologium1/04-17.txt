Quintodecimo Kalendas Maji
_
Romæ sancti Aniceti, Papæ et Martyris; qui martyrii palmam in persecutione Marci Aurelii Antonini et Lucii Veri accepit.
Cordubæ, in Hispania, sanctorum Martyrum Eliæ Presbyteri, Pauli et Isidori Monachorum, qui, in persecutione Arabica, ob Christianæ fidei professionem, interempti sunt.
Antiochiæ sanctorum Martyrum Petri Diaconi, et Hermogenis, qui ejusdem Petri erat minister.
In Africa natalis beati Mappalici Martyris, qui (ut scribit sanctus Cyprianus in epistola ad Martyres et Confessores), cum aliis pluribus, martyrio coronatus est.
Ibidem sanctorum Martyrum Fortunati et Marciani.
Viennæ, in Gallia, sancti Pantagathi Episcopi.
Dertonæ sancti Innocentii, Episcopi et Confessoris.
Cistercii, in Gallia, sancti Stephani Abbatis, qui primus eremum Cisterciensem incoluit, et sanctum Bernardum, cum sociis ad se venientem, lætus excepit.
In monasterio Casæ Dei, Claromontanæ dioecesis, in Gallia, sancti Roberti Confessoris, qui ejusdem monasterii conditor et primus Abbas exstitit.
