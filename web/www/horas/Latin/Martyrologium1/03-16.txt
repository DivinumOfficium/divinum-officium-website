Decimo septimo Kalendas Aprilis
_
Romæ passio sancti Cyriaci Diaconi, qui, post longam carceris macerationem, liquata pice perfusus et in catasta extensus, attractus etiam nervis et fustibus cæsus, ad ultimum, cum Largo et Smaragdo et aliis viginti, jubente Maximiano, capite truncatus est. Sanctorum vero Cyriaci, Largi et Smaragdi festivitas sexto Idus Augusti recolitur, quo die a beato Marcello Papa corpora eorumdem viginti trium Martyrum levata sunt ac venerabiliter tumulata.
Aquilejæ natalis beati Hilarii Episcopi, et Tatiani Diaconi, qui, sub Numeriano Imperatore et Beronio Præside, post equuleum atque alia tormenta, una cum Felice, Largo et Dionysio, martyrium terminarunt.
In Lycaonia sancti Papæ Martyris, qui, ob Christi fidem, verberibus cæsus, ungulis ferreis laceratus, clavatis calceis incedere jussus est; deinde arbori alligatus, eamdem arborem, migrans ad Dominum, ex sterili reddidit fructuosam.
Anazarbi, in Cilicia, sancti Juliani Martyris, qui, sub Marciano Præside, diutissime cruciatus, demum, in sacco una cum serpentibus inclusus, in mare demersus est.
Ravennæ sancti Agapiti, Episcopi et Confessoris.
Coloniæ Agrippinæ sancti Heriberti Episcopi, sanctitate celebris.
Arvernis, in Gallia, depositio sancti Patricii Episcopi.
In Syria sancti Abrahæ, Eremitæ, cujus res gestas beatus Ephræm Diaconus conscripsit.
