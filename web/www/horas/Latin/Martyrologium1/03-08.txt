Octavo Idus Martii
_
Nicomediæ sancti Quinctilis, Episcopi et Martyris.
In Africa sanctorum Martyrum Cyrilli Episcopi, Rogati, Felicis, item Rogati, Beatæ, Hereniæ, Felicitatis, Urbani, Silvani et Mamilli.
Apud Antinoum, Aegypti urbem, natalis sanctorum Martyrum Apollonii Diaconi, et Philemonis; qui, tenti et ad Judicem adducti, et, cum sacrificare idolis constanter renuissent, ambo, perforatis calcaneis, per civitatem horribiliter tracti, ac novissime, gladio cæsi, martyrium compleverunt.
Ibidem passio sanctorum Ariani Præsidis, Theotici et aliorum trium, quos Judex submersos in mare necavit, sed delphinorum obsequio corpora eorum ad littus delata sunt.
Carthagine sancti Pontii, qui fuit Diaconus beati Cypriani Episcopi, et, usque ad diem mortis illius sustinens cum ipso exsilium, vitæ et passionis ejus egregium volumen reliquit, atque, in suis passionibus Dominum semper glorificans, coronam vitæ promeruit.
Toleti, in Hispania, depositio beati Juliani, Episcopi et Confessoris, sanctitate et doctrina celeberrimi.
In Anglia sancti Felicis Episcopi, qui orientales Anglos ad fidem convertit.
