Pridie Idus Julii
_
Sancti Bonaventuræ, ex Ordine Minorum, Cardinalis et Episcopi Albanensis, qui sequenti die migravit ad Dominum.
Romæ sancti Justi militis, qui, sub Claudio Tribuno, apparente sibi divinitus Cruce, credidit in Christum, et, mox baptizatus, omnia sua pauperibus erogavit; tentus deinde a Magnetio Præfecto, atque verberari nervis, galea ignita contegi et in rogum immitti jussus ac ne in capillo quidem læsus, in Domini confessione reddidit spiritum.
Synope, in Ponto, sancti Phocæ Martyris, ejusdem civitatis Episcopi, qui, sub Trajano Imperatore, carcerem, vincula, ferrum ignemque pro Christo superans, evolavit in cælum. Ejus reliquiæ postea Viennam, in Gallia, sunt delatæ, et in Basilica sanctorum Apostolorum conditæ.
Alexandriæ sancti Heraclæ Antistitis, ob cujus celeberrimam opinionem, Africanus historiographus memorat se Alexandriam, ad eum visendum, properasse.
Carthagine sancti Cyri Episcopi, in cujus festivitate sanctus Augustinus de eo sermonem ad populum habuit.
Novocomi sancti Felicis, qui fuit primus ejusdem civitatis Episcopus.
Brixiæ sancti Optatiani Episcopi.
Daventriæ, in Belgis, sancti Marcellini, Presbyteri et Confessoris.
