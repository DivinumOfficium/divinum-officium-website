Septimo Kalendas Aprilis
_
Romæ, via Lavicana, sancti Castuli Martyris, qui, cum esset zetarius Palatii et hospes Sanctorum, a persecutoribus tertio appensus, tertio auditus, et, in confessione Domini perseverans, missus est in foveam, ac, dimissa super eum massa arenaria, martyrio coronatus est.
Item Romæ coronæ sanctorum Martyrum Petri, Marciani, Jovini, Theclæ, Cassiani et aliorum.
Pentapoli, in Libya, natalis sanctorum Martyrum Theodori Episcopi, Irenæi Diaconi, Serapionis et Ammonii Lectorum.
Sirmii sanctorum Martyrum Montani Presbyteri, et Maximæ, qui, ob Christi fidem, in flumen demersi sunt.
Item sanctorum Martyrum Quadrati, Theodosii, Emmanuelis et aliorum quadraginta.
Alexandriæ sanctorum Martyrum Eutychii et aliorum; qui, Constantii tempore, sub Ariano Episcopo Georgio, pro fide catholica gladio cæsi sunt.
Eodem die sancti Ludgeri, Episcopi monasteriensis, qui Saxonibus Evangelium prædicavit.
Cæsaraugustæ, in Hispania, sancti Braulii, Episcopi et Confessoris.
Treviris sancti Felicis Episcopi.
