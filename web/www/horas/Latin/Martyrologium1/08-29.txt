Quarto Kalendas Septembris
_
Decollatio sancti Joannis Baptistæ, quem Herodes circa festum Paschæ decollari præcepit. Ipsius tamen memoria solemniter hac die colitur, qua venerandum ejus caput secundo inventum fuit; quod, postea Romam translatum, in Ecclesia sancti Silvestri, ad Campum Martium, summa populi devotione asservatur.
Romæ, in monte Aventino, natalis sanctæ Sabinæ Martyris, quæ sub Hadriano Imperatore, gladio percussa, martyrii palmam adepta est.
Veliniani, in confinibus Apuliæ, passio sanctorum Vitalis, Satoris et Repositi; qui, sanctorum Bonifatii et Theclæ filii, a Valeriano Judice, sub Maximiano Imperatore, capitalem sententiam pertulerunt. Eorum tamen ac ceterorum ex duodecim fratribus memoria Kalendis Septembris recolitur.
Romæ sanctæ Candidæ, Virginis et Martyris; cujus corpus beatus Paschalis Primus Papa in Ecclesiam sanctæ Praxedis transtulit.
Constantinopoli sanctorum Martyrum Hypatii, Asiani Episcopi, et Andreæ Presbyteri; qui ambo, ob cultum sanctarum Imaginum, sub Leone Isaurico, barba pice illita atque incensa, et cute capitis extracta, jugulati sunt.
Antiochiæ natalis sanctorum Martyrum Nicææ et Pauli.
Metis, in Gallia, sancti Adelphi, Episcopi et Confessoris.
Lutetiæ Parisiorum depositio sancti Mederici Presbyteri.
Perusiæ sancti Euthymii Romani, qui, cum uxore et Crescentio filio persecutionem Diocletiani fugiens, ad eam urbem secessit, et ibi postmodum quievit in Domino.
In Anglia sancti Sebbi Regis.
Apud Sirmium natalis sanctæ Basillæ Virginis.
In pago Tricassino sanctæ Sabinæ Virginis, virtutibus et miraculis gloriosæ.
