Octavo Kalendas Junii
_
Salerni depositio beati Gregorii Septimi, Papæ et Confessoris, ecclesiasticæ libertatis propugnatoris ac defensoris acerrimi.
Romæ, via Nomentana, natalis beati Urbani Primi, Papæ et Martyris, cujus exhortatione et doctrina complures (in quibus fuere Tiburtius et Valerianus) Christi susceperunt fidem, et pro ea martyrium subierunt. Ipse quoque, in persecutione Alexandri Severi, multa passus pro Ecclesia Dei, tandem, cervicibus abscissis, martyrio coronatus est.
Girvi, in Anglia, transitus sancti Bedæ Venerabilis, Presbyteri, Confessoris et Ecclesiæ Doctoris, sanctitate et eruditione celeberrimi. Ipsius autem festum recolitur sexto Kalendas Junii.
Dorostori, in Mysia inferiore, item natalis sanctorum Martyrum Pasicratis, Valentionis et aliorum duorum, simul coronatorum.
Mediolani sancti Dionysii Episcopi, qui, ab Ariano Imperatore Constantio in Cappadociam pro fide catholica relegatus, ibidem, propiore Martyribus titulo, spiritum Deo reddidit. Ejus sacrum corpus ab Aurelio Episcopo transmissum est Mediolanum ad beatum Ambrosium Episcopum; cui piæ actioni officium quoque sancti Basilii Magni accessisse traditur.
Florentiæ natalis sancti Zenobii, ejusdem civitatis Episcopi, vitæ sanctitate ac miraculorum gloria conspicui.
In Britannia sancti Aldelmi, Episcopi Schireburgensis.
In territorio Tricassino sancti Leonis Confessoris..
Lutetiæ Parisiorum sanctæ Magdalenæ-Sophiæ Barat, Fundatricis Instituti Sororum a Sacro Corde Jesu; quæ pro Christiana puellarum informatione valde adlaboravit, et a Pio Papa Undecimo in sanctarum Virginum catalogum fuit relata.
Verulis, in Hernicis, Translatio sanctæ Mariæ Jacobi; cujus sacrum corpus plurimis miraculis illustratur.
Assisii, in Umbria, item Translatio sancti Francisci Confessoris, tempore Gregorii Papæ Noni.
