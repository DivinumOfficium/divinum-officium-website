Kalendis Februarii
_
Sancti Ignatii, Episcopi Antiocheni et Martyris, qui gloriose martyrium consummavit tertiodecimo Kalendas Januarii.
Smyrnæ sancti Pionii, Presbyteri et Martyris; qui, post apologias pro fide Christiana conscriptas, post squalorem carceris, ubi multos fratrum ad martyrii tolerantiam suis exhortationibus roboravit, tandem, cruciatibus multis vexatus, clavis confixus et ardenti rogo superpositus, beatum pro Christo finem sortitus est. Cum ipso autem et alii quindecim passi sunt.
Ravennæ sancti Severi Episcopi, qui, ob præclara merita, signo columbæ fuit electus.
In civitate Tricastina, in Gallia, sancti Pauli Episcopi, cujus vita virtutibus claruit, et mors pretiosa miraculis commendatur.
Apud Kildariam, in Hibernia, sanctæ Brigidæ Virginis, quæ cum lignum altaris tetigisset in testimonium virginitatis suæ, lignum ipsum statim viride factum est.
Apud Castrum Florentinum, in Etruria, beatæ Viridianæ, Virginis reclusæ, ex Ordine Vallis Umbrosæ.
