Sexto Kalendas Decembris
_
Alexandriæ natalis sancti Petri, ejusdem urbis Episcopi et Martyris; qui, cum esset omnibus virtutibus exornatus, ibidem, Galerii Maximiani præcepto, capite obtruncatus est.
Passi sunt etiam Alexandriæ, in eadem persecutione, sancti Martyres Faustus Presbyter, Didius et Ammonius, itemque Episcopi quatuor Aegyptii, idest Phileas, Hesychius, Pachomius et Theodorus, cum aliis sexcentis sexaginta, quos persecutionis gladius evexit ad cælos.
Apud villam cui nomen Fracta, in territorio Rhodigiensi, sancti Bellini, Episcopi Patavini et Martyris; qui a sicariis, cum esset Ecclesiæ jurium defensor eximius, crudeliter impetitus ac multis illatis vulneribus occisus est.
Nicomediæ sancti Marcelli Presbyteri, qui, Constantii tempore, ab Arianis e rupe præcipitatus, Martyr occubuit.
Romæ sancti Siricii, Papæ et Confessoris, doctrina, pietate et religionis zelo præclari, qui varios damnavit hæreticos, et disciplinam ecclesiasticam saluberrimis decretis instauravit.
Augustoduni sancti Amatoris Episcopi.
Constantiæ, in Germania, sancti Conradi Episcopi.
In territorio Rhemensi natalis sancti Basoli Confessoris.
Hadrianopoli, in Paphlagonia, sancti Styliani Anachoretæ, miraculis clari.
In Armenia sancti Niconis Monachi.
