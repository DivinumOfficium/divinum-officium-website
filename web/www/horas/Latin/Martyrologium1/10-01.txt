Kalendis Octobris
_
Sancti Remigii Episcopi Rhemensis et Confessoris, qui gentem Francorum convertit ad Christum, Clodoveo ipsorum Rege sacro fonte baptismatis, et fidei sacramentis initiato: et cum annos plurimos in Episcopatu explesset, sanctitate et miraculorum virtute conspicuus decessit e vita Idibus Januarii: ejus tamen festivitas hac die recolitur, qua sacrum ipsius corpus postea fuit translatum.
Romæ beati Aretæ Martyris et aliorum quingentorum quatuor.
Tomis in Ponto sanctorum Martyrum Prisci, Crescentis, et Evagrii.
Ulyssipone in Lusitania sanctorum Martyrum Verissimi, Maximæ et Juliæ sororum ejus, qui in persecutione Diocletiani passi sunt.
Tornaci, in Galliis, sancti Piatonis Presbyteri et Martyris, qui, prædicationis causa, cum beato Quinctino ejusque Sociis ab urbe Roma in Galliam prædicationis causa perrexit, ac postea in persecutione Maximiani, consummato martyrio, migravit ad Dominum.
Thessalonicæ sancti Domnini Martyris, sub eodem Maximiano.
Urbe Veteri sancti Severi Presbyteri et Confessoris.
In Portu Gandæ sancti Bavonis Confessoris.
