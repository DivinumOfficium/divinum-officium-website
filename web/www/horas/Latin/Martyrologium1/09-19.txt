Tertiodecimo Kalendas Octobris
_
Puteolis, in Campania, sanctorum Martyrum Januarii, Beneventanæ civitatis Episcopi, ejusque Diaconi Festi, et Desiderii Lectoris, Sosii, Diaconi Ecclesiæ Misenatis, Proculi, Diaconi Puteolani; Eutychii et Acutii. Hi omnes, post vincula et carceres, capite cæsi sunt, sub Diocletiano Principe. Corpus sancti Januarii delatum fuit Neapolim, atque honorifice in Ecclesia tumulatum; ubi etiam beatissimi Martyris sanguis in ampulla vitrea adhuc servatur, qui, in conspectu capitis illius positus, velut recens liquescere et ebullire conspicitur.
In Palæstina sanctorum Martyrum et Aegypti Episcoporum Pelei, Nili et Eliæ; qui, tempore persecutionis Diocletiani, cum plurimis Clericis, pro Christo sunt igne consumpti.
Nuceriæ natalis sanctorum Martyrum Felicis et Constantiæ, qui passi sunt sub Nerone.
Eodem die sanctorum Martyrum Trophimi, Sabbatii et Dorymedontis, sub Probo Imperatore. Ex eis Sabbatius Antiochiæ, jussu Attici Præsidis, tamdiu flagris cæsus est, donec emitteret spiritum; Trophimus vero, Synnadam, in Phrygia, ad Perennium Præsidem missus, ibi, post multos cruciatus, cum Dorymedonte Senatore, capitis decollatione martyrium consummavit.
Eleutheropoli, in Palæstina, sanctæ Susannæ, Virginis et Martyris; quæ, orta ex idolorum sacerdote Arthemio et Judæa muliere Martha, ad Christianam fidem, parentibus mortuis, est conversa, atque ob eamdem fidem ab Alexandro Præfecto varie torta et in carcerem trusa, ibi orans migravit ad Sponsum.
Cordubæ, in Hispania, sanctæ Pomposæ, Virginis et Martyris; quæ in persecutione Arabica, ob impavidam Christi confessionem decollata gladio, palmam consecuta est.
Cantuariæ sancti Theodori Episcopi, qui, a beato Vitaliano Papa in Angliam missus, doctrina et sanctitate refulsit.
Turonis, in Gallia, sancti Eustochii Episcopi, magnarum virtutum viri.
In territorio Lingoniensi sancti Sequani, Presbyteri et Confessoris.
