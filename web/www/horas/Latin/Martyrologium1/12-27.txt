Sexto Kalendas Januarii
_
Apud Ephesum natalis sancti Joannis, Apostoli et Evangelistæ, qui, post Evangelii scriptionem, post exsilii relegationem et Apocalypsim divinam, usque ad Trajani Principis tempora perseverans, totius Asiæ fundavit rexitque Ecclesias, ac tandem, confectus senio, sexagesimo octavo post passionem Domini anno mortuus est, et juxta eamdem urbem sepultus.
Constantinopoli sanctorum Confessorum Theodori et Theophanis fratrum, qui, a pueritia in Palæstinensi sancti Sabbæ monasterio nutriti, cum postea pro sanctarum Imaginum cultu adversus Leonem Armenum strenue decertarent, ejus jussu verberibus affecti sunt et exsilio relegati. Sed, eodem Leone mortuo, rursus Theophilo Imperatori, qui eadem impietate detinebatur, constanter resistentes, verberibus iterum cæsi et in exsilium pulsi sunt, ubi Theodorus in carcere exspiravit. Theophanes vero, pace demum Ecclesiæ reddita, factus est Nicænæ civitatis Episcopus, et confessionis gloria præclarus quievit in Domino.
Alexandriæ sancti Maximi Episcopi, qui satis clarus et insignis titulo confessionis effectus est.
Constantinopoli sanctæ Nicaretes Virginis, quæ, sub Arcadio Imperatore, claruit sanctitate.
