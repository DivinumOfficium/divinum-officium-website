Quintodecimo Kalendas Junii
_
Camerini sancti Venantii Martyris, qui, annos quindecim natus, sub Decio Imperatore et Antiocho Præside, una cum aliis decem, gloriosi certaminis cursum, cervicibus abscissis, implevit. 
Ravennæ natalis sancti Joannis Primi, Papæ et Martyris; qui, ab Ariano Italiæ Rege Theodorico illuc dolo evocatus, ibidem, ab eo propter orthodoxam fidem diu maceratus in carcere, vitam finivit. Ipsius autem festum recolitur sexto Kalendas Junii, quo die sacrum ejus corpus, Romam relatum, in Basilica sancti Petri, Apostolorum Principis, sepultum est.
Heracleæ, in Aegypto, sancti Potamonis Episcopi, qui primum, sub Maximiano Galerio, Confessor fuit; deinde, sub Constantio Imperatore et Ariano Præside Philagrio, martyrio coronatus est. Ipsum vero beatum virum sancti Ecclesiæ Patres Athanasius et Epiphanius suis laudibus celebrarunt.
In Aegypto sancti Dioscori Lectoris, in quem Præses multa et varia tormenta ita exercuit, ut ungues ejus effoderet et lampadibus latera inflammaret, sed, cælestis luminis fulgore perterriti, ceciderunt ministri; novissime autem ipse Dioscorus, laminis ardentibus adustus, martyrium consummavit.
Ancyræ, in Galatia, sancti Theodoti Martyris, et sanctarum septem Virginum et Martyrum, scilicet Thecusæ, quæ ipsius Theodoti erat amita, Alexandræ, Claudiæ, Phainæ, Euphrasiæ, Matronæ et Julittæ. Hæ a Præside primum prostitutæ, sed Dei virtute servatæ, deinde, lapidibus ad colla ligatis, in paludem mersæ sunt; quarum reliquias collectas cum Theodotus honorifice sepelisset, ideo, comprehensus a Præside, sævissime dilaniatus est, ac demum, ense percussus, martyrii coronam accepit.
Upsali, in Suecia, sancti Erici, Regis et Martyris.
