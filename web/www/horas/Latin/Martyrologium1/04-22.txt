Decimo Kalendas Maji
_
Romæ, via Appia, natalis sancti Soteris, Papæ et Martyris. 
Item Romæ sancti Caji, Papæ et Martyris; qui martyrio coronatus est sub Diocletiano Principe.
Smyrnæ sanctorum Apellis et Lucii, ex primis Christi discipulis.
Eodem die sanctorum plurimorum Martyrum, qui, sequenti anno post obitum Simeonis, annuo item die quo passionis Dominicæ memoria celebrabatur, per totam Persidis regionem, pro Christi nomine, sub Rege Sapore, gladio cædi jussi sunt. In quo fidei certamine passus est Azades eunuchus, Regi carissimus; Milles Episcopus, sancticate et miraculorum virtute insignis; Acepsimas Episcopus, cum Presbytero suo Jacobo, item Aithala et Josepho Presbyteris, Azadane et Abdieso Diaconis, et compluribus aliis Clericis; Mareas quoque et Bicor Episcopi, cum aliis viginti Episcopis, et Clericis fere ducentis quinquaginta, Monachis etiam et sacris Virginibus plurimis. Has inter Virgines fuit etiam sancti Simeonis Episcopi soror, nomine Tarbula, cum pedissequa sua; quæ, stipitibus alligatæ serraque scissæ, crudelissime necatæ sunt.
Item in Perside sanctorum Parmenii, Helimenæ et Chrysoteli Presbyterorum, Lucæ et Mucii Diaconorum, quorum triumphus martyrii in passione sanctorum Abdon et Sennen habetur.
Alexandriæ natalis sancti Leonidas Martyris, qui sub Severo passus est.
Lugduni, in Gallia, sancti Epipodii, qui, in persecutione Antonini Veri, cum Alexandro collega tentus, ibidem, post dira tormenta, martyrium abscissione capitis complevit.
Constantinopoli sancti Agapiti Papæ Primi, cujus sanctitas a beato Gregorio Magno commendatur. Ipsius autem corpus, postea Romam relatum, in Vaticano conditum est.
Apud Senonas sancti Leonis, Episcopi et Confessoris.
Anastasiopoli, in Galatia, sancti Theodori Episcopi, miraculis clari.
