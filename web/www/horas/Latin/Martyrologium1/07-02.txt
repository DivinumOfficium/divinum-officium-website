Sexto Nonas Julii
_
Visitatio beatæ Mariæ Virginis ad Elisabeth. 
Romæ, via Aurelia, natalis sanctorum Martyrum Processi et Martiniani, qui, a beato Petro Apostolo in Mamertini custodia baptizati, et, sub Nerone, oris contusionem, equuleum, nervos, fustes, flammas scorpionesque perpessi, novissime, gladio percussi, martyrio coronati sunt.
Item Romæ passio sanctorum trium militum, qui, ad Christum conversi in martyrio beati Pauli Apostoli, cum eo participes fieri cælestis gloriæ meruerunt.
Eodem die sanctorum Martyrum Aristonis, Crescentiani, Eutychiani, Urbani, Vitalis, Justi, Felicissimi, Felicis, Marciæ et Symphorosæ; qui omnes apud Campaniam, cum Diocletiani Imperatoris persecutio desæviret, martyrio coronati sunt.
Wintoniæ, in Anglia, sancti Swithuni Episcopi, cujus sanctitas miraculis effulsit.
Bambergæ sancti Othonis Episcopi, qui Pomeranis Evangelium prædicavit, et eos ad fidem convertit.
Lyciis, in Apulia, sancti Bernardini Realino, Confessoris, qui magistratus munere egregie functus, Societatem Jesu ingressus et sacerdotio auctus, caritate ac miraculis inclaruit.
Turonis, in Gallia, depositio sanctæ Monegundis, religiosæ feminæ.
