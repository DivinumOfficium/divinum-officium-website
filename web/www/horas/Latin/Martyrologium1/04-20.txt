Duodecimo Kalendas Maji
_
Romæ sanctorum Martyrum Sulpicii et Serviliani, qui, prædicatione et miraculis beatæ Domitillæ Virginis ad Christi fidem conversi, ambo, cum nollent idolis immolare, in persecutione Trajani, a Præfecto Urbis Aniano sunt capite cæsi.
Nicomediæ sanctorum Martyrum Victoris, Zotici, Zenonis, Acindyni, Cæsarei, Severiani, Chrysophori, Theonæ et Antonini, qui, sub Diocletiano Imperatore, passione ac signis beati Georgii ad Christum conversi sunt, et ob intrepidam fidei confessionem, varie tentati, martyrium compleverunt.
Tomis, in Scythia, sancti Theotimi Episcopi, quem, ob insignem ipsius sanctitatem atque miracula, etiam infideles barbari venerati sunt.
Ebreduni, in Galliis, sancti Marcellini, qui fuit primus ejusdem urbis Episcopus. Hic, Dei monitu, cum sanctis Sociis Vincentio et Domnino, ex Africa venit, et maximam Alpium maritimarum partem verbo et signis admirandis, quibus usque hodie refulget, ad Christi fidem convertit.
Antisiodori sancti Marciani Presbyteri.
Apud Constantinopolim sancti Theodori Confessoris, ab aspera cilicii veste, qua tegebatur, cognomento Trichinas, qui multis virtutibus, præsertim adversus dæmones, claruit; ex cujus corpore scaturiens unguentum ægrotis sanitatem impertit.
In Monte Politiano, in Tuscia, sanctæ Agnetis Virginis, ex Ordine sancti Dominici, miraculis claræ.
