Quinto Kalendas Junii
_
Sancti Augustini, Episcopi Cantuariensis et Confessoris, cujus dies natalis agitur septimo Kalendas Junii. 
In Sardinia sanctorum Martyrum Aemilii, Felicis, Priami et Luciani, qui, pro Christo certantes, ab eo gloriose coronati sunt.
Carnoti, in Gallia, sancti Carauni Martyris, qui sub Domitiano Imperatore, capite amputatus, martyrium sumpsit.
Item passio sanctorum Crescentis, Dioscoridis, Pauli et Helladii.
Thecuæ, in Palæstina, sanctorum Monachorum Martyrum, qui, tempore Theodosii junioris, a Saracenis occisi sunt; quorum sacras reliquias collegerunt accolæ, et summa veneratione illas habuerunt.
Corinthi sanctæ Heliconidis Martyris, tempore Gordiani Imperatoris. Hæc primum, sub Perennio Præside, multis tormentis afflicta; deinde, sub ejus successore Justino, iterum cruciata, sed ab Angelis liberata est; demum, dissectis mammis, ferisque objecta atque igne probata, capitis obtruncatione martyrium complevit.
Lutetiæ Parisiorum sancti Germani, Episcopi et Confessoris; qui quantæ sanctitatis quantique fuerit meriti, quibus etiam miraculis claruerit, litterarum monimentis Fortunatus Episcopus consignavit.
Mediolani sancti Senatoris Episcopi, virtutibus et eruditione clarissimi.
Urgellæ, in Hispania Tarraconensi, sancti Justi Episcopi.
Florentiæ sancti Podii, Episcopi et Confessoris.

