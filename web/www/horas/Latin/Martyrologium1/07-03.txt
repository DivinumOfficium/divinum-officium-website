Quinto Nonas Julii
_
Romæ natalis sancti Leonis Secundi, Papæ et Confessoris, qui primo sui Pontificatus anno, plenus meritis, migravit in cælum. 
Clusii, in Etruria, sanctorum Martyrum Irenæi Diaconi, et Mustiolæ matronæ; qui sub Aureliano Imperatore, diversis atrocibusque suppliciis cruciati, coronam martyrii meruerunt.
Alexandriæ sanctorum Martyrum Tryphonis et aliorum duodecim.
Constantinopoli sanctorum Eulogii et Sociorum Martyrum.
Cæsareæ, in Cappadocia, sancti Hyacinthi, qui Trajani Imperatoris cubicularius fuit; et, accusatus quod Christianus esset, plagis varie afflictus est, atque, in carcerem trusus, ibi fame consumptus exspiravit.
Eodem die sanctorum Martyrum Marci et Muciani, qui pro Christo sunt gladio cæsi. Hos cum puer parvulus, ne immolarent idolis, alta voce moneret, verberibus jussus est cædi; cumque vehementius Christum confiteretur, tandem, una cum quodam Paulo, Martyres exhortante, necatus est.
Laodiceæ, in Syria, sancti Anatolii Episcopi, qui non solum religiosis viris, sed et philosophis admiranda scripta reliquit.
Altini, in Venetorum finibus, sancti Heliodori Episcopi, doctrina et sanctitate insignis.
Ravennæ sancti Dathi, Episcopi et Confessoris.
Edessæ, in Mesopotamia, Translatio sancti Thomæ Apostoli ex India; cujus reliquiæ Ortonam, apud Frentanos, postea translatæ sunt.
