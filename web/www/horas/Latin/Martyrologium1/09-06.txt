Octavo Idus Septembris
_
In Palæstina sancti Zachariæ Prophetæ, qui, de Chaldæa senex in patriam reversus, ibique defunctus, juxta Aggæum Prophetam conditus jacet.
In Hellesponto sancti Onesiphori, Apostolorum discipuli, cujus meminit sanctus Paulus ad Timotheum scribens. Ipse autem Onesiphorus ibidem, una cum sancto Porphyrio, jussu Hadriani Proconsulis acriter verberatus et a ferocibus raptatus equis, spiritum Deo reddidit.
In Africa sanctorum Episcoporum Donatiani, Præsidii, Mansueti, Germani et Fusculi; qui, in persecutione Wandalica, jussu Ariani Regis Hunnerici, pro assertione catholicæ veritatis, fustibus dirissime cæsi et exsilio eliminati sunt. Inter eos etiam erat Episcopus, nomine Lætus, strenuus atque doctissimus vir, qui, post diuturnos carceris squalores, incendio concrematus est.
Alexandriæ passio sanctorum Martyrum Fausti Presbyteri, Macarii et Sociorum decem; qui, sub Decio Imperatore et Valerio Præside, pro Christi nomine, abscissis cervicibus, martyrium compleverunt.
In Cappadocia sanctorum Martyrum Cottidi Diaconi, Eugenii et Sociorum.
Veronæ sancti Petronii, Episcopi et Confessoris.
Romæ sancti Eleutherii Abbatis, qui Dei servus fuit, atque (ut sanctus Gregorius Papa scribit) oratione et lacrimis mortuum suscitavit.
