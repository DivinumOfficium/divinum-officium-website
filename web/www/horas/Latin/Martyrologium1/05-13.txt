Tertio Idus Maji
_
Romæ Dedicatio Ecclesiæ sanctæ Mariæ ad Martyres, quam beatus Bonifatius Papa Quartus, expurgato deorum omnium veteri fano, quod Pantheon vocabatur, in honorem beatæ semper Virginis Mariæ et omnium Martyrum dedicavit, tempore Phocæ Imperatoris. Ipsius vero Dedicationis annuam solemnitatem postmodum Summus Pontifex Gregorius item Quartus ab universa Ecclesia, et in honorem quidem omnium Sanctorum, Kalendis Novembris agendam esse constituit.
Constantinopoli beati Mucii, Presbyteri et Martyris; qui, sub Diocletiano Imperatore et Laudicio Proconsule, prius Amphipoli, in Macedonia, multis poenis atque cruciatibus ob Christi confessionem afflictus, postea, Byzantium usque perductus, capitali sententia occubuit.
Alexandriæ commemoratio plurimorum sanctorum Martyrum, qui, ob fidem catholicam, ab Arianis in Ecclesia Theonæ occisi sunt.
Heracleæ, in Thracia, sanctæ Glyceriæ, Martyris Romanæ, quæ, sub Antonino Imperatore et Sabino Præside, cum fuisset plurimis ac diris tentata suppliciis et ab his divina ope incolumis evasisset, tandem feris est objecta, earumque una, morsum corpori ipsius infigente, spiritum Deo reddidit.
Apud Trajectum sancti Servatii, Tungrensis Ecclesiæ Episcopi; ad cujus meritum omnibus demonstrandum, dum tempore hiemis omnia in circuitu nix repleret, sepulcrum ejus numquam operuit, donec, ex industria civium, Basilica super illud ædificata est.
In Palæstina sancti Joannis Silentiarii, qui, Coloniensi in Armenia Episcopatu dimisso, in sancti Sabbæ laura monasticam vitam duxit, et sancto fine quievit.

