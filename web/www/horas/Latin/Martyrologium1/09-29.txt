Tertio Kalendas Octobris
_
In monte Gargano venerabilis memoria beati Michælis Archangeli, quando ipsius nomine ibi consecrata fuit Ecclesia, vili quidem facta schemate, sed cælesti præstans virtute.
Antisiodori sancti Fraterni, Episcopi et Martyris.
In Thracia natalis sanctorum Martyrum Eutychii, Plauti et Heracleæ.
In Perside sanctorum Martyrum Dadæ, e Saporis Regis consanguineis, Casdoæ uxoris, et Gabdelæ filii; qui, honoribus exuti ac variis tormentis dilaniati, tandem, post longos carceres, gladio sunt animadversi.
In Armenia sanctarum Virginum Ripsimis et Sociarum Martyrum, sub Tiridate Rege.
In Perside sanctæ Gudeliæ Martyris, quæ, cum plurimos convertisset ad Christum, ac Solem et Ignem adorare noluisset, ideo, sub Sapore Rege, post multa tormenta, cute capitis detracta, ligno affixa, meruit obtinere triumphum.
In Ponte Curvo, apud Aquinum, sancti Grimoaldi, Presbyteri et Confessoris.
In Palæstina sancti Quiriaci Anachoretæ.
