Nonis Decembris
_
In Judæa sancti Sabbæ Abbatis, in oppido Cappadociæ Mutala orti, qui miro sanctitatis exemplo refulsit, et pro fide catholica, adversus impugnantes sanctam Synodum Chalcedonensem, strenue laboravit, ac tandem in ea dioecesis Hierosolymitanæ laura, quæ ipsius sancti Sabbæ nomine postmodum est insignita, requievit in pace.
Niciæ, apud Varum fluvium, sancti Bassi Episcopi, qui, in persecutione Decii et Valeriani, a Perennio Præside, ob Christi fidem, equuleo tortus, laminis candentibus ustus, fustibus et scorpionibus cæsus, in ignem missus, et, cum inde evasisset illæsus, duobus clavis confixus, illustre martyrium consummavit.
Papiæ sancti Dalmatii, Episcopi et Martyris; qui in persecutione Maximiani passus est.
Corfinii, in Pelignis, sancti Pelini, Episcopi Brundusini, qui, cum ob ejus orationem, sub Juliano Apostata, templum Martis corruisset, a templorum Pontificibus dirissime cæsus est, atque, octoginta et quinque vulneribus confossus, martyrii coronam promeruit.
Item sancti Anastasii Martyris, qui, præ ardore martyrii, sponte se persecutoribus obtulit.
Thaguræ, in Africa, sanctorum Martyrum Julii, Potamiæ, Crispini, Felicis, Grati et aliorum septem.
Thebeste, in Numidia, sanctæ Crispinæ, nobilissimæ femina, quæ, temporibus Diocletiani et Maximiani, cum sacrificare nollet, jussu Anolini Proconsulis decollata est; quam sanctus Augustinus sæpe laudibus celebrat.
Treviris sancti Nicetii Episcopi, miræ sanctitatis viri.
Polyboti, in Asia, sancti Joannis Episcopi, cognomento Thaumaturgi.
