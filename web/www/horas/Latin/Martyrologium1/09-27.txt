Quinto Kalendas Octobris
_
Aegeæ natalis sanctorum Martyrum Cosmæ et Damiani fratrum, qui, in persecutione Diocletiani, post multa tormenta, vincula et carceres, post mare et ignes, cruces, lapidationem et sagittas divinitus superatas, capite plectuntur; cum quibus etiam referuntur passi tres eorum fratres germani, id est Anthimus, Leontius et Euprepius.
Bybli, in Phoenicia, sancti Marci Episcopi, qui et Joannes a beato Luca nominatur, atque filius exstitit illius beatæ Mariæ, cujus memoria tertio Kalendas Julii recensetur.
Mediolani sancti Caji Episcopi, qui fuit discipulus beati Barnabæ Apostoli; et, multa in Neronis persecutione passus, quievit in pace.
Romæ sanctæ Epicharidis, mulieris Senatoriæ, quæ, in eadem Diocletiani persecutione, plumbatis cæsa est atque gladio percussa.
Tuderti, in Umbria, sanctorum Martyrum Fidentii et Terentii, sub eodem Diocletiano.
Cordubæ, in Hispania, sanctorum Martyrum Adulphi et Joannis fratrum, qui, in persecutione Arabica, pro Christo coronati sunt; eorumque animata exemplo beata Virgo Aurea, ipsorum soror, ad fidem reducta, et ipsa postmodum martyrium fortiter subiit quartodecimo Kalendas Augusti.
Seduni, in Gallia, sancti Florentini Martyris, qui, una cum beato Hilario, post abscissionem linguæ, jussus est gladio feriri.
Ravennæ sancti Aderiti, Episcopi et Confessoris. 
Lutetiæ Parisiorum sancti Elzearii Comitis. 
In Hannonia sanctæ Hiltrudis Virginis.
