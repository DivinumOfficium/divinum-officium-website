Quinto Kalendas Septembris
_
Hippone Regio, in Africa, natalis sancti Augustini Episcopi, Confessoris et Ecclesiæ Doctoris eximii, qui, beati Ambrosii Episcopi opera ad catholicam fidem conversus et baptizatus, eam adversus Manichæos aliosque hæreticos acerrimus propugnator defendit, multisque aliis pro Ecclesia Dei perfunctus laboribus, ad præmia migravit in cælum. Ejus reliquiæ, primo de sua civitate propter barbaros in Sardiniam advectæ, et postea a Rege Longobardorum Luitprando Papiam translatæ, ibi honorifice conditæ sunt.
Romæ item natalis sancti Hermetis, viri illustris, qui (ut in Actis beati Alexandri Papæ legitur), prius carcerali custodiæ mancipatus, deinde, cum aliis plurimis, gladio cædente, martyrium complevit, sub Aureliano Judice.
Venusiæ, in Apulia, passio sanctorum Septimini, Januarii et Felicis, qui, sanctorum Bonifatii et Theclæ filii, a Valeriano Judice, sub Maximiano Imperatore, jussi sunt decollari. Ipsorum tamen ac reliquorum ex duodecim fratribus festivitas agitur Kalendis Septembris.
Brivate, apud Arvernos, item passio sancti Juliani Martyris, qui, cum esset beati Ferreoli Tribuni comes et in habitu militari occulte Christo serviret, in persecutione Diocletiani, a militibus tentus est, et, desecto gutture, morte horribili necatus.
Constantiæ, in Germania, sancti Pelagii Martyris, qui sub Numeriano Imperatore et Evilasio Judice, capite amputatus, martyrii coronam accepit.
Salerni sanctorum Martyrum Fortunati, Caji et Anthis; qui, sub Diocletiano Imperatore et Leontio Proconsule, decollati sunt.
Constantinopoli sancti Alexandri Episcopi, gloriosi senis; ob cujus orationem Arius, divino judicio damnatus, crepuit medius, et effusa sunt viscera ejus.
Apud Santonas, in Gallia, sancti Viviani, Episcopi et Confessoris.
Item sancti Moysis Aethiopis, qui, ex insigni latrone insignis Anachoreta, multos latrones convertit et secum duxit ad monasterium.
