Quartodecimo Kalendas Februarii
_
Romæ, via Cornelia, sanctorum Martyrum Marii et Marthæ conjugum, et filiorum Audifacis et Abachum, nobilium Persarum; qui Romam, temporibus Claudii Principis, ad orationem venerant. Ex eis vero, post toleratos fustes, equuleum, ignes, ungues ferreos manuumque præcisionem, Martha in Nympha necata est; ceteri sunt decollati, et corpora eorum incensa.
Item sancti Canuti, Regis et Martyris. 
Smyrnæ natalis beati Germanici Martyris, qui, sub Marco Antonino et Lucio Aurelio, cum primævæ ætatis venustate floreret, damnatus a Judice, et, per gratiam virtutis Dei, metum corporeæ fragilitatis excludens, præparatam sibi bestiam sponte provocavit; cujus dentibus comminutus, vero pani Domino Jesu Christo, pro ipso moriens, meruit incorporari.
In Africa sanctorum Martyrum Pauli, Gerontii, Januarii, Saturnini, Successi, Julii, Cati, Piæ et Germanæ.
Apud Spoletum passio sancti Pontiani Martyris, qui, tempore Antonini Imperatoris, a Fabiano Judice, pro Christo vehementissime virgis cæsus, jussus est super carbones nudis pedibus ambulare, sed a carbonibus nil læsus, equuleo et uncinis ferreis jussus est suspendi, et sic in carcerem trudi, ubi Angelica visitatione meruit confortari; postque leonibus expositus et plumbo ferventi perfusus, tandem gladio percussus est.
Laudæ, in Insubria, sancti Bassiani, Episcopi et Confessoris, qui adversus hæreticos, una cum sancto Ambrosio, strenue decertavit.
Wigorniæ, in Anglia, sancti Wulstani, Episcopi et Confessoris, meritis et miraculis conspicui; qui ab Innocentio Papa Tertio inter Sanctos relatus est.
