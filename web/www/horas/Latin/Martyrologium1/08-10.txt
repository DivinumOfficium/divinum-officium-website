Quarto Idus Augusti
_
Romæ, via Tiburtina, natalis beati Laurentii Archidiaconi, qui, in persecutione Valeriani, post plurima tormenta carceris, verberum diversorum, fustium, ac plumbatarum et laminarum ardentium, ad ultimum, in craticula ferrea assatus, martyrium complevit; ejusque corpus a beato Hippolyto et Justino Presbytero sepultum fuit in coemeterio Cyriacæ, in agro Verano.
In Hispania Apparitio beatæ Mariæ Virginis de Mercede nuncupatæ, quæ Ordinis redemptionis captivorum sub ejus nomine Institutrix fuit. Ipsius autem festivitas octavo Kalendas Octobris recolitur.
Romæ passio sanctorum centum sexaginta quinque militum Martyrum, sub Aureliano Imperatore.
Alexandriæ commemoratio sanctorum Martyrum, qui, in persecutione Valeriani, sub Præside Aemiliano, diversis exquisitisque tormentis diutius cruciati, vario mortis genere coronam martyrii sunt adepti.
Bergomi sanctæ Asteriæ, Virginis et Martyris, in persecutione Diocletiani et Maximiani Imperatorum.
Carthagine sanctarum Virginum et Martyrum Bassæ, Paulæ et Agathonicæ.
Romæ sancti Deusdedit Confessoris, qui quod in hebdomada manibus suis operando lucrabatur, die sabbati pauperibus erogabat.
