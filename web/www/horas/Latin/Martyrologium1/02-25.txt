Quinto Kalendas Martii
_
In Aegypto natalis sanctorum Martyrum Victorini, Victoris, Nicephori, Claudiani, Dioscori, Serapionis et Papiæ, sub Numeriano Imperatore. Horum duo primi, pro confessione fidei, exquisita suppliciorum genera constanter passi, capite plectuntur; Nicephorus, post craticulas candentes ignesque superatos, minutatim concisus est; Claudianus et Dioscorus flammis incensi; Serapion vero et Papias gladio cæsi sunt.
In Africa sanctorum Martyrum Donati, Justi, Herenæ et Sociorum.
Constantinopoli sancti Tharasii Episcopi, eruditione et pietate insignis; ad quem exstat Hadriani Papæ Primi epistola pro defensione sanctarum Imaginum.
Nazianzi, in Cappadocia, sancti Cæsarii, qui beatæ Nonnæ filius ac beatorum Gregorii Theologi et Gorgoniæ fuit frater, et quem idem Gregorius inter agmina beatorum se vidisse testatur.
In monasterio Heidenhemii, dioecesis Eystettensis, in Germania, sanctæ Walburgæ Virginis, quæ fuit filia sancti Richardi, Anglorum Regis, et soror sancti Willebaldi, Eystettensis Episcopi.
