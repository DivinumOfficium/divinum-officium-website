Sexto Idus Julii
_
Romæ passio sanctorum septem Martyrum fratrum, filiorum sanctæ Felicitatis Martyris, id est Januarii, Felicis, Philippi, Silvani, Alexandri, Vitalis et Martialis, tempore Antonini Imperatoris, sub Præfecto Urbis Publio. Ex ipsis vero Januarius, post virgarum verbera et carceris macerationem, plumbatis occisus; Felix et Philippus fustibus mactati; Silvanus præcipitio interemptus; Alexander, Vitalis et Martialis capitali sententia puniti sunt.
Item Romæ sanctarum Virginum et Martyrum Rufinæ et Secundæ sororum, quæ, in persecutione Valeriani et Gallieni, tormentis subactæ sunt; atque ad ultimum, cum alteri caput illisum esset gladio, et alteri cervix cæsa, migrarunt in cælum. Ipsarum vero corpora in Basilica Lateranensi, prope Baptisterium, debito honore servantur.
In Africa sanctorum Martyrum Januarii, Marini, Naboris et Felicis, qui gladio decollati sunt.
Nicopoli, in Armenia, sanctorum Martyrum Leontii, Mauritii, Danielis et Sociorum; qui, sub Licinio Imperatore et Lysia Præside, varie excruciati, tandem, in ignem conjecti, martyrii cursum confecerunt.
In Pisidia sanctorum Martyrum Bianoris et Silvani, qui sævissima pro Christi nomine passi, demum, cervicibus abscissis, coronantur.
Iconii, in Lycaonia, sancti Apollonii Martyris, qui per crucem insigne martyrium consummavit.
Apud Gandavum, in Flandria, sanctæ Amelbergæ Virginis.
