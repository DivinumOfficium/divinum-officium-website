Quarto Kalendas Januarii
_
Cantuariæ, in Anglia, natalis sancti Thomæ, Episcopi et Martyris, qui, ob defensionem justitiæ et ecclesiasticæ immunitatis, in Basilica sua, ab impiorum hominum factione percussus gladio, Martyr migravit ad Christum.
Hierosolymis sancti David, Regis et Prophetæ.
Arelate, in Gallia, natalis sancti Trophimi, cujus meminit sanctus Paulus ad Timotheum scribens. Ipse autem Trophimus, ab eodem Apostolo Episcopus ordinatus, præfatæ urbi primus ad Christi Evangelium prædicandum directus est; ex cujus prædicationis fonte (ut sanctus Zosimus Papa scribit) tota Gallia rivulos fidei recepit.
Romæ sanctorum Martyrum Callisti, Felicis et Bonifatii.
In Africa passio sanctorum Martyrum Dominici, Victoris, Primiani, Lybosi, Saturnini, Crescentii, Secundi et Honorati.
Constantinopoli sancti Marcelli Abbatis.
In pago Oxymensi, in Gallia, sancti Ebrulphi, Abbatis et Confessoris, tempore Childeberti Regis.
Viennæ, in Gallia, Commemoratio sancti Crescentis, Episcopi et Martyris, qui fuit discipulus beati Pauli Apostoli ac primus ejusdem civitatis Episcopus, et cujus dies natalis quinto Kalendas Julii celebratur.
