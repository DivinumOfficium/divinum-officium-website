Kalendis Augusti
_
Romæ, in Exquiliis, Dedicatio sancti Petri Apostoli ad Vincula.
Antiochiæ passio sanctorum septem fratrum Machabæorum Martyrum, qui, cum matre sua, passi sunt sub Antiocho Epiphane Rege. Eorum reliquiæ, Romam translatæ, in Ecclesia sancti Petri ad Vincula conditæ fuerunt.
Vercellis natalis sancti Eusebii, Episcopi et Martyris, qui, ob confessionem fidei catholicæ, a Constantio Principe Scythopolim, in Palæstina, et inde in Cappadociam relegatus, postmodum ad Ecclesiam suam reversus, martyrium, persequentibus Arianis, passus est. Ipsius autem memoria etiam decimo octavo Kalendas Januarii solemniter habetur, quo die fuit Episcopus ordinatus; ejusque festum recolitur decimo septimo Kalendas Januarii.
Romæ, via Latina, sanctorum Martyrum Boni Presbyteri, Fausti et Mauri, cum aliis novem; qui in Actis sancti Stephani Papæ describuntur.
Item Romæ passio sanctarum Virginum Fidei, Spei et Caritatis, e sancta Sophia matre progenitarum, quæ, sub Hadriano Principe, martyrii coronam adeptæ sunt.
Philadelphiæ, in Arabia, sanctorum Martyrum Cyrilli, Aquilæ, Petri, Domitiani, Rufi et Menandri, una die coronatorum.
Perge, in Pamphylia, sanctorum Martyrum Leontii, Attii, Alexandri, et aliorum sex agricolarum; qui, in persecutione Diocletiani, sub Flaviano Præside, decollati sunt.
Gerundæ, in Hispania, natalis sancti Felicis Martyris, qui, post diversa tormentorum genera, a Daciano tamdiu jussus est laniari, donec invictum Christo spiritum redderet.
In territorio Parisiensi sancti Justini Martyris.
Viennæ, in Gallia, sancti Veri Episcopi.
Wintoniæ, in Anglia, sancti Ethelwoldi Episcopi.
In pago Lisuino, in Gallia, sancti Nemesii Confessoris.
