Quarto Idus Julii
_
In monasterio Passiniano, prope Florentiam, sancti Joannis Gualberti Abbatis, qui fuit Institutor Ordinis Vallis Umbrosæ.
Laudæ, in Insubria, sanctorum Martyrum Naboris et Felicis, qui, in persecutione Maximiani, post varia tormenta, capitis decollatione martyrium compleverunt; eorumque corpora a beata Savina Mediolanum advecta sunt, ibique honorifice sepulta.
In Cypro beati Jasonis, qui fuit unus ex antiquis Christi discipulis.
Lucæ, in Tuscia, beati Paulini, qui a sancto Petro Apostolo primus ejusdem civitatis Episcopus est ordinatus; et, sub Nerone, ad radices montis Pisani, post multos agones, martyrium suum cum aliis Sociis consummavit.
Aquilejæ natalis sancti Hermagoræ, qui exstitit discipulus beati Marci Evangelistæ, et primus ejusdem civitatis Episcopus. Hic, inter miracula sanitatum, et prædicationis instantiam, ac populorum conversionem, plurima poenarum genera expertus, tandem, una cum Diacono suo Fortunato, capitali supplicio perpetuum meruit obtinere triumphum.
Eodem die passio sanctorum Procli et Hilarionis, qui, sub Trajano Imperatore et Maximo Præside, per acerbissima tormenta ad palmam martyrii pervenerunt.
Toleti, in Hispania, sanctæ Marcianæ, Virginis et Martyris; quæ pro fide Christi, objecta bestiis atque a tauro discerpta, martyrio coronatur.
Apud Leontinos, in Sicilia, sanctæ Epiphanæ, quæ sub Diocletiano Imperatore et Tertyllo Præside, uberibus præcisis, reddidit spiritum.
Lugduni, in Gallia, sancti Viventioli Episcopi.
Bononiæ sancti Paterniani Episcopi.
