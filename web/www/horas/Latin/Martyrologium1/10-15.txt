Idibus Octobris
_
Cracoviæ, in Polonia, natalis sanctæ Hedwigis Viduæ, Polonorum Ducissse, quæ, pauperum obsequio dedita, etiam miraculis claruit; et a Clemente Quarto, Pontifice Maximo, Sanctorum numero adscripta est. Ipsius autem festivitas sequenti die celebratur.
Romæ, via Aurelia, sancti Fortunati Martyris.
In Borussia sancti Brunonis, Episcopi Ruthenorum et Martyris; qui, Evangelium in ea regione prædicans, ab impiis tentus est, ac, manibus pedibusque præcisis, capite truncatus.
Apud Coloniam Agrippinam natalis sanctorum trecentorum Martyrum, qui, in Maximiani persecutione, cursum sui agonis compleverunt.
Carthagine sancti Agilei Martyris, in cujus die natali sanctus Augustinus tractatum de ipso ad populum habuit.
Lugduni, in Gallia, sancti Antiochi Episcopi, qui, strenue administrato Pontificii culmine ad quod assumptus fuerat, regnum cæleste adeptus est.
Treviris sancti Severi, Episcopi et Confessoris.
Argentorati sanctæ Aureliæ Virginis.
In Germania sanctæ Theclæ, Abbatissæ et Virginis, quæ, monasteriis Kitzingæ et Ochsenfurti præposita, multis cumulata meritis in cælum migravit.
