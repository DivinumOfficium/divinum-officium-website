Quarto Idus Decembris
_
Sancti Melchiadis, Papæ et Martyris, cujus dies natalis recensetur tertio Idus Januarii.
Romæ, via Ostiensi, Dedicatio Basilicæ sancti Pauli Apostoli; quæ, simul cum Dedicatione Basilicæ sancti Petri, Apostolorum Principis, annua celebritate recolitur quartodecimo Kalendas Decembris.
Eodem die sanctorum Martyrum Carpophori Presbyteri, et Abundii Diaconi; qui, in Diocletiani persecutione, primo fustibus crudelissime cæsi, deinde in carcerem, negato cibo et potu, retrusi, et rursum in equuleo torti, et post hæc diu in carcere macerati, novissime gladio percussi sunt.
Alexandriæ sanctorum Martyrum Mennæ, Hermogenis et Eugraphi; qui sub Galerio Maximiano passi sunt.
Apud Leontinos, in Sicilia, sanctorum Martyrum Mercurii et Sociorum militum; qui, sub Tertyllo Præside, tempore Licinii Imperatoris, gladio cæsi sunt.
Ancyræ, in Galatia, sancti Gemelli Martyris, qui, post dira tormenta, sub Juliano Apostata, crucis supplicio martyrium consummavit.
Emeritæ, in Hispania, passio sanctæ Eulaliæ Virginis, quæ, sub Maximiano Imperatore, cum esset annorum duodecim, ibi, jussu Daciani Præsidis, pro confessione Christi, plurima tormenta est perpessa; novissime, in equuleo suspensa et exungulata, faculis ardentibus ex utroque latere appositis, hausto igne, spiritum reddidit.
Item ibidem sanctæ Juliæ, Virginis et Martyris; quæ beatæ Eulaliæ socia fuit, et illi ad passionem properanti individua comes adhæsit.
Romæ beati Gregorii Papæ Tertii, qui sanctitate meritisque præclarus migravit in cælum.
Viennæ, in Gallia, sancti Sindulphi, Episcopi et Confessoris.
Brixiæ sancti Deusdedit Episcopi.
