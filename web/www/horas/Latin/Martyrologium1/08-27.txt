Sexto Kalendas Septembris
_
Potentiæ, in Lucania, passio sanctorum Arontii, Honorati, Fortunati et Sabiniani; qui, sanctorum Bonifatii et Theclæ filii, a Valeriano Judice, sub Maximiano Imperatore, jussi sunt capitalem subire sententiam. Eorum tamen ac reliquorum ex duodecim fratribus festum Kalendis Septembris celebratur.
Bergomi sancti Narni, qui, a beato Barnaba baptizatus, primus ab ipso ejusdem civitatis Episcopus ordinatus est.
Capuæ natalis sancti Rufi, Episcopi et Martyris; qui, cum esset patriciæ dignitatis, a beato Apollinare, sancti Petri discipulo, cum universa familia baptizatus est.
Ibidem sanctorum Martyrum Rufi et Carpophori, qui sub Diocletiano et Maximiano passi sunt.
Tomis, in Ponto, sanctorum Martyrum Marcellini Tribuni, et uxoris Manneæ, ac filiorum Joannis, Serapionis et Petri.
Apud Leontinos, in Sicilia, sanctæ Euthaliæ Virginis, quæ, cum esset Christiana, ad cælestem Sponsum, a fratre suo Sermiliano cæsa gladio, migravit.
Eodem die passio sanctæ Anthusæ junioris, quæ ob Christi fidem, in puteum mersa, martyrium sumpsit.
Arelate, in Gallia, sancti Cæsarii Episcopi, miræ sanctitatis et pietatis viri.
Augustoduni sancti Syagrii, Episcopi et Confessoris.
Papiæ sancti Joannis Episcopi.
Ilerdæ, in Hispania Tarraconensi, sancti Licerii Episcopi.
In Thebaide sancti Poemenis Anachoretæ.
Apud Septempedanos, in Piceno, sanctæ Margaritæ Viduæ.
