Decimo Kalendas Julii
_
Apud Nolam, Campaniæ urbem, natalis beati Paulini, Episcopi et Confessoris, qui ex nobilissimo et opulentissimo factus est pro Christo pauper et humilis, et, quod supererat, seipsum pro redimendo viduæ filio, quem Wandali, Campania devastata, captivum in Africam abduxerant, in servitutem dedit. Claruit autem non solum eruditione et copiosa vitæ sanctitate, sed etiam potentia adversus dæmones; ejusque præclaras laudes sancti Ambrosius, Hieronymus, Augustinus et Gregorius Papa scriptis suis celebrarunt. Ipsius corpus, postea Beneventum et inde Romam translatum, tandem, Summi Pontificis [Sancti] Pii Decimi jussu, Nolæ restitutum fuit.
In monte Ararath passio sanctorum Martyrum decem millium, crucifixorum.
Verolamii, in Britannia, sancti Albani Martyris, qui, tempore Diocletiani, pro Clerico hospite, quem domi exceperat et a quo Christianæ fidei præceptionibus imbutus fuerat, seipsum, commutata veste, tradidit; et hanc ob causam, post verbera et acerba tormenta, capite plexus est. Passus est etiam cum illo unus de militibus, qui, dum eum duceret ad supplicium, in via conversus est ad Christum, et mox, gladio decollatus, proprio sanguine meruit baptizari. Hoc autem nobile sancti Albani ac Socii duratum pro Deo certamen sanctus Beda Venerabilis descripsit.
Samariæ, in Palæstina, sanctorum mille quadringentorum octoginta Martyrum, qui, sub Rege Persarum Chosroa, pro Christi fide interfecti sunt.
Eodem die sancti Nicetæ, Romatianæ civitatis Episcopi, doctrina sanctisque moribus clari.
Neapoli, in Campania, sancti Joannis Episcopi, quem beatus Paulinus, Episcopus Nolanus, ad cælestia regna vocavit.
In monasterio Cluniacensi, in Gallia, depositio sanctæ Consortiæ Virginis.
Item Romæ Translatio sancti Flavii Clementis, viri Consularis et Martyris; qui, sanctæ Plautillæ frater ac beatæ Virginis et Martyris Flaviæ Domitillæ avunculus, a Domitiano Imperatore, quocum Consulatum gesserat, ob Christi fidem interemptus est. Ipsius porro corpus, in Basilica sancti Clementis Papæ inventum, ibidem solemni pompa reconditum est.
