Decimo Kalendas Octobris
_
Seduni, in Gallia, in loco Agauno, natalis sanctorum Martyrum Thebæorum Mauritii, Exsuperii, Candidi, Victoris, Innocentii et Vitalis, cum Sociis ejusdem legionis; qui, sub Maximiano, pro Christo necati, gloriosa passione mundum illustrarunt.
Romæ passio sanctarum Virginum et Martyrum Dignæ et Emeritæ, sub Valeriano et Gallieno; quarum reliquiæ in Ecclesia sancti Marcelli asservantur.
Ratisbonæ, in Bavaria, sancti Emmerami, Episcopi et Martyris; qui, ut alios liberaret, mortem sævissimam, Christi causa, patienter subiit.
Apud pagum Castrensium sancti Jonæ, Presbyteri et Martyris; qui, cum sancto Dionysio profectus in Galliam, ibidem, Juliani Præfecti jussu verberibus cæsus, gladio martyrium consummavit.
Antinoopoli, in Aegypto, sanctæ Iraidis, Virginis Alexandrinæ, et Sociorum Martyrum. Ipsa Virgo, cum esset ad hauriendam e proximo fonte aquam egressa, et navim vidisset Confessoribus Christi onustam, protinus, relicta hydria, se illis adjunxit, ac, simul cum iis in urbem ducta, prima omnium, post multa supplicia, capite cæsa est; deinde Presbyteri, Diaconi, et Virgines, aliique omnes eodem mortis genere consumpti sunt.
Romæ sancti Felicis Papæ Quarti, qui pro fide catholica plurimum laboravit.
Apud civitatem Meldensem beati Sanctini Episcopi, qui fuit discipulus sancti Dionysii Areopagitæ; et, ejusdem civitatis Episcopus ab eo consecratus, primus illic Evangelium prædicavit.
In territorio Constantiensi, in Gallia, sancti Lautonis Episcopi.
In monte Glonna, ad Ligerim flumen, in Gallia, sancti Florentii Presbyteri.
In oppido cui Leprosii nomen, in territorio Bituricensi, sancti Silvani Confessoris.
Lauduni, in Gallia, sanctæ Salabergæ Abbatissæ.
