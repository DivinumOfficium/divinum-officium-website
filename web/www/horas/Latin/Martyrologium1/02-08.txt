Sexto Idus Februarii
_
Sancti Joannis de Matha, Presbyteri et Confessoris, qui Ordinis sanctissimæ Trinitatis redemptionis captivorum fuit Institutor, et sextodecimo Kalendas Januarii obdormivit in Domino.
Somaschæ, in territorio Bergomensi, natalis sancti Hieronymi Aemiliani Confessoris, qui Congregationis Somaschæ Fundator exstitit; atque, pluribus in vita et post mortem miraculis illustris, a Clemente Decimo tertio, Pontifice Maximo, Sanctorum fastis adscriptus est, et a Pio Papa Undecimo universalis orphanorum ac derelictæ juventutis Patronus apud Deum electus et declaratus. Ejus tamen festivitas tertiodecimo Kalendas Augusti recolitur.
Romæ sanctorum Martyrum Pauli, Lucii et Cyriaci.
In Armenia minore passio sanctorum Martyrum Dionysii, Emiliani et Sebastiani.
Constantinopoli natalis sanctorum Martyrum Monachorum monasterii Dii, qui, ob defensionem fidei catholicæ, cum tulissent litteras sancti Felicis Papæ Tertii adversus Acacium, dirissime cæsi sunt.
In Perside commemoratio sanctorum Martyrum, qui, sub Rege Persarum Cabade, ob Christianam fidem, diversis suppliciis necati sunt.
Alexandriæ passio sanctæ Cointhæ Martyris, quam Pagani, sub Decio Imperatore, correptam et ad idola perductam, hæc adorare cogebant; quod cum illa exsecrans recusaret, ipsius pedes vinculis innexuerunt, eamque, trahentes sic vinctam per civitatis plateas, horrendo supplicio discerpserunt.
Papiæ sancti Juventii Episcopi, qui strenue in Evangelio laboravit.
Mediolani depositio sancti Honorati, Episcopi et Confessoris.
Viroduni, in Gallia, sancti Pauli Episcopi, miraculorum dono illustris.
Apud Muretum, in agro Lemovicensi, natalis sancti Stephani Abbatis, qui Grandimontensis Ordinis Institutor fuit, ac virtutibus et miraculis claruit.
In monasterio Vallis Umbrosæ Beati Petri, Cardinalis et Episcopi Albanensis, ex Ordine Vallis Umbrosæ, cognomento Ignei, quia per ignem illæsus transivit.
