Undecimo Kalendas Octobris
_
In Aethiopia natalis sancti Matthæi, Apostoli et Evangelistæ; qui, in ea regione prædicans, martyrium passus est. Hujus Evangelium, Hebræo sermone conscriptum, ipso Matthæo revelante, inventum est, una cum corpore beati Barnabæ Apostoli, tempore Zenonis Imperatoris.
In terra Saar sancti Jonæ Prophetæ, qui sepultus est in Geth. 
In Aethiopia sanctæ Iphigeniæ Virginis, quæ, baptizata a beato Matthæo Apostolo et Deo dicata, sancto fine quievit.
Romæ sancti Pamphili Martyris.
Eodem die, via Claudia, vigesimo ab Urbe milliario, passio sancti Alexandri Episcopi, qui, sub Antonino Imperatore, pro Christi fide, vincula, fustes, equuleum, lampades ardentes, ungularum laniationem, bestias ac fornacis superavit flammas, ac tandem, gladio cæsus, vitam adeptus est gloriosam. Ejus corpus postea beatus Damasus Papa in Urbem transtulit sexto Kalendas Decembris.
In Cypro sancti Isacii, Episcopi et Martyris.
In Phoenicia sancti Eusebii Martyris, qui, cum ultro Præfectum adisset et se Christianum esse denuntiasset, ab eo, multis tormentis afflictus, capite cæsus est.
In Cypro sancti Meletii, Episcopi et Confessoris.
