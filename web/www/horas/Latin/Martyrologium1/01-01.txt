Kalendis Januarii
_
Circumcisio Domini nostri Jesu Christi, et Octava Nativitatis ejusdem.
Romæ passio sanctæ Martinæ, Virginis et Martyris; quæ, sub Alexandro Imperatore, diversis tormentorum generibus cruciata, tandem, gladio percussa, martyrii palmam adepta est. Ipsius vero festum tertio Kalendas Februarii recolitur.
Cæsareæ, in Cappadocia, depositio sancti Basilii, cognomento Magni, Episcopi, Confessoris et Ecclesiæ Doctoris; qui, tempore Valentis Imperatoris, doctrina et sapientia insignitus omnibusque virtutibus exornatus, mirabiliter effulsit, et Ecclesiam adversus Arianos et Macedonianos inexpugnabili constantia defendit. Ejus autem festivitas potissimum agitur decimo octavo Kalendas Julii, quo die Episcopus ordinatus est.
Apud montem Senarium, in Etruria, natalis sancti Bonfilii Confessoris, e septem Fundatoribus Ordinis Servorum beatæ Mariæ Virginis, quam cum idem impense coluisset, ab ipsa in cælum repente evocatus est. Illius porro ac Sociorum festum pridie Idus Februarii celebratur.
Romæ sancti Almachii Martyris, qui, cum diceret: "Hodie Octavæ Dominici diei sunt, cessate a superstitionibus idolorum et a sacrificiis pollutis," propterea, jubente Præfecto Urbis Alipio, a gladiatoribus occisus est.
Item Romæ, via Appia, coronæ sanctorum militum triginta Martyrum, sub Diocletiano Imperatore.
Apud Spoletum sancti Concordii, Presbyteri et Martyris; qui, temporibus Antonini Imperatoris, primo cæsus fustibus, dehinc equuleo suspensus, ac postea maceratus in carcere, ibique Angelica visitatione confortatus, demum gladio vitam finivit.
Eodem die sancti Magni Martyris.
In Africa beati Fulgentii, Ruspensis Ecclesiæ Episcopi, qui, tempore Wandalicæ persecutionis, ob catholicam fidem eximiamque doctrinam, ab Arianis multa perpessus et in Sardiniam relegatus est; atque tandem, ad propriam Ecclesiam redire permissus, vita et verbo clarus, sancto fine quievit.
Teate, in Aprutio citeriore, natalis sancti Justini, ejusdem civitatis Episcopi, sanctitate vitæ ac miraculis clari.
In territorio Lugdunensi, monasterio Jurensium, sancti Eugendi Abbatis, cujus vita virtutibus et miraculis plena refulsit.
Apud Silviniacum, in Gallia, sancti Odilonis, Abbatis Cluniacensis, qui primus Commemorationem omnium Fidelium Defunctorum, prima die post festum omnium Sanctorum, in suis monasteriis fieri præcepit; quem ritum postea universalis Ecclesia recipiens comprobavit.
Alexandriæ depositio sanctæ Euphrosynæ Virginis, quæ in monasterio virtute abstinentiæ ac miraculis claruit.
