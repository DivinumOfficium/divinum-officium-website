Quarto Kalendas Octobris
_
Apud Boleslaviam veterem, in Bohemia, sancti Wenceslai, Ducis Bohemorum et Martyris, sanctitate et miraculis gloriosi, qui, dolo fratris sui necatus, victor pervenit ad palmam.
Romæ sancti Privati Martyris, qui, ulceribus plenus, a beato Callisto Papa est sanatus; inde, sub Alexandro Imperatore, ob Christi fidem plumbatis cæsus est usque ad mortem.
Item Romæ sancti Stactei Martyris.
In Africa sanctorum Martyrum Martialis, Laurentii et aliorum viginti.
Antiochiæ Pisidiæ sancti Marci Martyris, pastoris ovium; itemque commemoratio sanctorum Alphii, Alexandri et Zosimi fratrum, Niconis, Neonis, Heliodori et triginta militum, qui, cum ad miracula beati Marci credidissent in Christum, diversis in locis ac diebus variisque modis martyrio coronati sunt.
Eodem die passio sancti Maximi, sub Decio Imperatore.
Tolosæ sancti Exsuperii, Episcopi et Confessoris; qui beatus vir quantum sibi parcus exstiterit quantumque aliis largus, sanctus Hieronymus relatu prosecutus est memorabili.
Genuæ sancti Salomonis, Episcopi et Confessoris.
Brixiæ sancti Silvini Episcopi.
In Bethlehem Judæ sanctæ Eustochii Virginis, quæ cum beata Paula, matre sua, ex urbe Roma in Palæstinam profecta est; ibique, ad Præsepe Domini cum aliis Virginibus enutrita, præclaris meritis fulgens migravit ad Dominum.
Schorneshemii, prope Moguntiam, sanctæ Liobæ Virginis, miraculis claræ.
