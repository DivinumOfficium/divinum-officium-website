Sexto Kalendas Julii
_
Romæ, in monte Cælio, sanctorum Martyrum Joannis et Pauli fratrum, quorum primus erat præpositus domus, secundus primicerius Constantiæ Virginis, filiæ Constantini Imperatoris, et ambo postea, sub Juliano Apostata, martyrii palmam, cædente gladio, perceperunt.
Apud Tridentum sancti Vigilii Episcopi, qui, cum reliquias idololatriæ penitus exstirpare conaretur, ideo, pro Christi nomine, a feris et barbaris hominibus percussus lapidum imbre, martyrium implevit.
Apud Valencenas, in Gallia, passio sanctorum Martyrum Salvii, qui exstitit Engolismensis Episcopus, et Superii.
Cordubæ, in Hispania, natalis sancti Pelagii adolescentuli, qui, ob confessionem fidei, Regis Saracenorum Abdarameni jussu forcipibus ferreis membratim præcisus, martyrium suum gloriose consummavit.
Bellicii, in Gallia, sancti Anthelmi, qui ex majoris Carthusiæ Priore, factus est ejusdem civitatis Episcopus.
In pago Pictaviensi sancti Maxentii, Presbyteri et Confessoris; qui miraculis claruit.
Thessalonicæ sancti David Eremitæ.
Eodem die sanctæ Perseverandæ Virginis.
