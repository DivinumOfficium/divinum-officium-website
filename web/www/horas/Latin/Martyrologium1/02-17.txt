Tertiodecimo Kalendas Martii
_
Romæ passio sancti Faustini, quem alii quadraginta quatuor secuti sunt ad coronam.
In Perside natalis beati Polychronii, Episcopi Babylonis, qui, in persecutione Decii, ore lapidibus cæso, manibus extensis, ad cælum oculos elevans, emisit spiritum.
Concordiæ, in Venetorum finibus, sanctorum Martyrum Donati, Secundiani et Romuli, cum aliis octoginta sex, ejusdem coronæ consortibus.
Cæsareæ, in Palæstina, sancti Theoduli senis, qui, cum esset ex familia Præsidis Firmiliani, et, Martyrum excitatus exemplo Christum constanter confiteretur, martyrii palmam, cruci affixus, nobili triumpho promeruit.
Ibidem sancti Juliani Cappadocis, qui, exosculatus necatorum Martyrum corpora, et ideo ut Christianus delatus et ad Præsidem ductus, lento igne jussus est comburi.
In pago Tarvanensi, in Gallia, sancti Silvini, Episcopi Tolosani.
In monasterio Cluain-ednechensi, in Hibernia, sancti Fintani, Presbyteri et Abbatis.
