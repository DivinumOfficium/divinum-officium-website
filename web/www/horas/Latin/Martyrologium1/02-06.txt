Octavo Idus Februarii
_
Sancti Titi, Episcopi Cretensium et Confessoris, cujus dies natalis occurrit pridie Nonas Januarii.
Cæsareæ, in Cappadocia, natalis sanctæ Dorotheæ, Virginis et Martyris; quæ, sub Sapricio, illius Provinciæ Præside, primum per equulei extensionem vexata, dehinc palmis diutissime cæsa, capitali sententia ad ultimum punita est. In ejus confessione Theophilus quidam scholasticus ad Christi fidem conversus, et mox equuleo acerrime tortus, novissime gladio cæsus est.
Emessæ, in Phoenicia, sancti Silvani Episcopi, qui, cum eidem Ecclesiæ annis quadraginta præfuisset, tandem, sub Maximiano Imperatore, una cum duobus aliis, objectus feris membratimque discerptus, martyrii palmam accepit.
Eodem die sanctorum Martyrum Saturnini, Theophili et Revocatæ.
Arvernis, in Gallia, sancti Antholiani Martyris.
Atrebati, in Galliis, sancti Vedasti, ejusdem civitatis Episcopi, cujus vita et mors plurimis miraculis exstitit gloriosa.
Elnone, in Gallia, sancti Amandi, Episcopi Trajectensis, qui miraculis, cum vivus tum mortuus, gloriose refulsit; cujus nomine postmodum insignitum est oppidum, in quo ille monasterium exstruxerat et mortalem vitam absolverat.
Bononiæ sancti Guarini, Cardinalis et Episcopi Prænestini, vitæ sanctitate conspicui.
