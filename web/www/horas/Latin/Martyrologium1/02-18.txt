Duodecimo Kalendas Martii
_
Hierosolymis natalis sancti Simeonis, Episcopi et Martyris; qui filius Cleophæ et propinquus Salvatoris secundum carnem fuisse traditur. Hic, Hierosolymorum Episcopus post Jacobum, fratrem Domini, ordinatus, et, in Trajani persecutione, multis suppliciis affectus, martyrio consummatus est, omnibus qui aderant et Judice ipso mirantibus ut centum viginti annorum senex fortiter constanterque supplicium crucis pertulisset.
Apud Ostia Tiberina sanctorum Martyrum Maximi et Claudii fratrum, et Præpedignæ, uxoris Claudii, cum duobus filiis Alexandro et Cutia; qui, cum essent præclarissimi generis, omnes, jubente Diocletiano, tenti atque in exsilium deportati sunt, ac deinde, incendio concremati, Deo ipsi odoriferum martyrii sacrificium obtulerunt. Eorum reliquiæ, in flumen projectæ et a Christianis perquisitæ, juxta eamdem civitatem sepultæ sunt.
In Africa sanctorum Martyrum Lucii, Silvani, Rutuli, Classici, Secundini, Fructuli et Maximi.
Constantinopoli sancti Flaviani Episcopi, qui, cum fidem catholicam Ephesi propugnaret, ab impii Dioscori factione pugnis et calcibus percussus est, et, in exsilium actus, ibidem post triduum vitam finivit.
Toleti, in Hispania, sancti Helladii, Episcopi et Confessoris, qui a sancto Ildefonso, Toletano Episcopo, multis laudibus celebratur.
