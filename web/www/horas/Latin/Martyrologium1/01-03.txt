Tertio Nonas Januarii
_
Octava sancti Joannis, Apostoli et Evangelistæ. 
Romæ, via Appia, natalis sancti Antheri, Papæ et Martyris; qui sub Julio Maximino passus est, et in coemeterio Callisti sepultus.
Viennæ, in Gallia, sancti Florentii Episcopi, qui, tempore Gallieni Imperatoris, in exsilium relegatus, illic martyrium consummavit.
Apud civitatem Aulanam, in Palæstina, passio sancti Petri, qui crucis supplicio interemptus est.
In Hellesponto sanctorum Martyrum Cyrini, Primi et Theogenis.
Cæsareæ, in Cappadocia, sancti Gordii Centurionis, Martyris; de cujus laudibus exstat præclara Basilii Magni oratio, in ejus die festo habita.
In Cilicia sanctorum Martyrum Zosimi, et Athanasii Commentariensis.
Item sanctorum Theopempti et Theonæ, qui, in persecutione Diocletiani, illustre martyrium obierunt.
Patavii sancti Danielis Martyris.
