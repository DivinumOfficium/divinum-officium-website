Nonis Octobris
_
Festum sacratissimi Rosarii beatæ Mariæ Virginis; itemque sanctæ Mariæ de Victoria commemoratio, quam sanctus Pius Quintus, Pontifex Maximus, ob insignem victoriam a Christianis bello navali, ejusdem sanctissimæ Dei Genitricis auxilio, hac ipsa die de Turcis reportatam, quotannis fieri instituit.
Romæ, via Ardeatina, depositio sancti Marci, Papæ et Confessoris.
In Provincia quæ nuncupatur Augusta Euphratesia, sanctorum Martyrum Sergii et Bacchi, nobilium Romanorum, sub Maximiano Imperatore. Ex his Bacchus tamdiu nervis crudis cæsus est, quoadusque, toto corpore discissus, in Christi confessione emitteret spiritum; Sergius vero clavatis cothurnis pedes indutus, et, cum in fide fixus maneret, data sententia, jussus est decollari. Beati autem Sergii nomine locus ubi quiescit, Sergiopolis appellatus est, et, ob præclara miracula, frequenti Christianorum concursu honoratur.
Romæ sanctorum Martyrum Marcelli et Apuleji, qui prius quidem Simoni mago adhæserunt; sed, videntes mirabilia quæ per Apostolum Petrum Dominus operabatur, ambo, relicto Simone, se doctrinæ Apostolicæ tradiderunt, ac, post passionem Apostolorum, sub Aureliano Consulari, coronam martyrii reportarunt, sepultique sunt non longe ad Urbe.
Item apud Augustam Euphratesiam sanctæ Juliæ Virginis, quæ, sub Marciano Præside, martyrium consummavit.
Patavii sanctæ Justinæ, Virginis et Martyris; quæ, a beato Prosdocimo, sancti Petri discipulo, baptizata, et, cum in fide Christi constanter persisteret, Maximi Præsidis jussu, transverberata gladio, migravit ad Dominum.
Apud Bituricas, in Aquitania, sancti Augusti Presbyteri et Confessoris.
In pago Rhemensi sancti Helani Presbyteri.
In Suecia Translatio corporis sanctæ Birgittæ Viduæ.
