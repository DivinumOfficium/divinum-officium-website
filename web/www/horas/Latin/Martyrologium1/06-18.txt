Quartodecimo Kalendas Julii
_
Romæ, via Ardeatina, natalis sanctorum Martyrum Marci et Marcelliani fratrum, qui, in persecutione Diocletiani, a Judice Fabiano tenti et ad stipitem alligati, in pedibus clavos acutos acceperunt; cumque non cessarent laudare Christum, lanceis per latera transfixi sunt, et cum gloria martyrii ad siderea regna migrarunt.
Malacæ, in Hispania, sanctorum Martyrum Cyriaci, et Paulæ Virginis, qui, lapidibus obruti, inter saxa cælo animas reddiderunt.
Tripoli, in Phoenicia, sancti Leontii militis, qui, sub Hadriano Præside, una cum Hypatio Tribuno et Theodulo, quos convertit ad Christum, per acerba tormenta pervenit ad coronam martyrii.
Eodem die sancti Aetherii Martyris, qui, in persecutione Diocletiani, post ignes et alios cruciatus, gladio cæsus est.
Alexandriæ passio sanctæ Marinæ Virginis.
Burdigalæ sancti Amandi, Episcopi et Confessoris.
Apud Saccam, in Sicilia, sancti Calogeri Eremitæ, cujus sanctitas in energumenis liberandis maxime effulget.
Schonaugiæ, in Germania, sanctæ Elisabeth Virginis, ob monasticæ vitæ observantiam celebris.
