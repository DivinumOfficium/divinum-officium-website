Sextodecimo Kalendas Julii
_
Moguntiæ passio sanctorum Auræi Episcopi, et Justinæ sororis, ac ceterorum Martyrum; qui, synaxim in Ecclesia agentes, ab Hunnis, Germaniam diripientibus, trucidati sunt.
Vesontione, in Galliis, sanctorum Martyrum Ferreoli Presbyteri, et Ferrutionis Diaconi, qui, a beato Irenæo Episcopo missi ad prædicandum verbum Dei, postea, sub Claudio Judice, diversis poenis excruciati, gladio feriuntur.
Tarsi, in Cilicia, sanctorum Martyrum Quirici et Julittæ matris, sub Diocletiano Imperatore. Ex eis Quiricus, triennis puellus, cum matrem, quæ ante Alexandrum Præsidem nervis dirissime cædebatur, implacabili luctu lugeret, ad gradus tribunalis illisus interiit; Julitta vero, post dira verbera et gravia tormenta, martyrii sui cursum obtruncatione capitis implevit.
Amathunte, in Cypro, sancti Tychonis Episcopi, tempore Theodosii junioris.
Lugduni, in Gallia, depositio beati Aureliani, Episcopi Arelatensis.
Nannete, in Britannia minore, sancti Similiani, Episcopi et Confessoris.
Misnæ, in Germania, sancti Bennonis Episcopi.
In monasterio Aquiriensi, in Brabantia, sanctæ Lutgardis Virginis.
