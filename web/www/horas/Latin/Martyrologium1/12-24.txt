Nono Kalendas Januarii
_
Vigilia Nativitatis Domini nostri Jesu Christi.
Apud Spoletum sancti Gregorii, Presbyteri et Martyris; qui, temporibus Diocletiani et Maximiani Imperatorum, primo nodosis fustibus cæsus, ac deinde, post craticulam et carcerem, carduis ferreis in genibus percussus, sed et ardentibus lampadibus per latera incensus, tandem est decollatus.
Tripoli, in Phoenicia, sanctorum Martyrum Luciani, Metrobii, Pauli, Zenobii, Theotimi et Drusi.
Nicomediæ sancti Euthymii Martyris, qui, in persecutione Diocletiani, cum multos ad martyrium præmisisset, et ipse, ense transfixus, eos secutus est ad coronam.
Antiochiæ natalis sanctarum Virginum quadraginta, quæ, in Deciana persecutione, per diversa tormenta martyrium consummarunt.
Burdigalæ sancti Delphini Episcopi, qui, Theodosii tempore, claruit sanctitate.
Romæ natalis sanctæ Tharsillæ Virginis, amitæ sancti Gregorii Papæ, de qua ipse testatur quod in hora exitus sui Jesum ad se venientem viderit.
Treviris sanctæ Irminæ Virginis, filiæ Dagoberti Regis.
