Octavo Kalendas Octobris
_
Brixiæ depositio sancti Anathalonis Episcopi, qui, beati Barnabæ Apostoli discipulus, in ejus locum Episcopus Ecclesiæ Mediolanensis successit.
In Pannonia sancti Gerardi, Episcopi Morisenæ sedis et Martyris, Hungarorum Apostoli nuncupati, patricii Veneti; qui, cum e Chanadiensi oppido Albam Regalem se conferret, propre flumen Danubium ab infidelibus impetitus, lapidibus obrutus ac tandem lancea transfixus occubuit, sicque primus patriam nobili martyrio illustravit.
Augustoduni natalis sanctorum Martyrum Andochii Presbyteri, Thyrsi Diaconi, et Felicis. Hi, a beato Polycarpo, Smyrnensi Episcopo, ab Oriente directi ad docendam Galliam, ibidem flagellis durissime cæsi, ac tota die inversis manibus suspensi, et in ignem missi sunt, sed non combusti; tandem eorum colla vectibus feriuntur, et ita Martyres gloriosissime coronantur.
In Aegypto passio sanctorum Paphnutii et Sociorum Martyrum. Ipse, vitam in solitudine agens, cum audiret multos Christianos in vinculis retineri, sponte, divino Spiritu concitus, Præfecto se offert, et Christianam religionem libere profitetur; a quo primum catenis ferreis costringitur, et in equuleo diutissime torquetur, deinde cum aliis plurimis ad Diocletianum mittitur, cujus jussu, ipse palmæ affigitur, ceteri autem ferro necantur.
Chalcedone sanctorum quadraginta novem Martyrum, qui post martyrium sanctæ Euphemiæ, sub Diocletiano Imperatore, damnati ad bestias, et, cum ab iis divinitus liberi evasissent, demum, gladio percussi, migraverunt in cælum.
Arvernis, in Gallia, depositio sancti Rustici, Episcopi et Confessoris.
Flaviaci, in territorio Bellovacensi, sancti Geremari, Presbyteri et Abbatis.

