Sextodecimo Kalendas Augusti
_
Romæ sancti Alexii Confessoris, ex Euphemiano Senatore progeniti. Hic, prima nocte nuptiarum, sponsa intacta, e domo sua abscedens, ac, post longam peregrinationem, ad Urbem rediens, decem et septem annos tamquam egenus in domo paterna receptus hospitio, nova mundum arte deludens, incognitus mansit; sed post obitum, et voce per Urbis Ecclesias audita et scripto suo agnitus, Innocentio Primo Pontifice Maximo, ad sancti Bonifatii Ecclesiam summo honore delatus est, ibique multis miraculis claruit.
Carthagine natalis sanctorum Martyrum Scillitanorum, id est Sperati, Narzalis, Cythini, Veturii, Felicis, Acyllini, Lætantii, Januariæ, Generosæ, Vestinæ, Donatæ et Secundæ; qui, jussu Saturnini Præfecti, post primam Christi confessionem, in carcerem trusi et in ligno confixi, deinde gladio decollati sunt. Sperati autem reliquiæ, cum ossibus beati Cypriani et capite sancti Pantaleonis Martyris, ex Africa in Gallias translatæ, Lugduni, in Basilica sancti Joannis Baptistæ, religiose conditæ fuerunt.
Amastride, in Paphlagonia, sancti Hyacinthi Martyris, qui sub Castritio Præside, multa passus, quievit in carcere.
Tibure sancti Generosi Martyris.
Constantinopoli sanctæ Theodotæ Martyris, sub Leone Iconoclasta.
Romæ depositio sancti Leonis Papæ Quarti.
Papiæ sancti Ennodii, Episcopi et Confessoris.
Antisiodori sancti Theodosii Episcopi.
Mediolani sanctæ Marcellinæ Virginis, sororis beati Ambrosii Episcopi, quæ Romæ, in Basilica sancti Petri, a Liberio Papa velum consecrationis accepit; cujus etiam sanctitatem idem beatus Ambrosius scriptis suis testatam facit.
Venetiis Translatio sanctæ Marinæ Virginis.
