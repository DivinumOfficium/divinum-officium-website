Quarto Kalendas Junii
_
Romæ, via Aurelia, natalis sancti Restituti Martyris. 
Apud Iconium, in Lycaonia, passio sanctorum Cononis, et filii annorum duodecim, qui, sub Aureliano Imperatore, craticulæ, prunis suppositis et oleo superinfuso candentis, suspensionis in equuleo atque ignis poenam constanter passi, ad extremum, malleo ligneo manibus eorum contritis, spiritum emiserunt.
In agro Tridentino natalis sanctorum Martyrum Sisinii, Martyrii et Alexandri; qui, tempore Honorii Imperatoris, in Anauniæ partibus (ut scribit in vita sancti Ambrosii Paulinus), persequentibus Gentilibus, martyrii coronam adepti sunt.
Camerini passio sanctorum mille quingentorum et viginti quinque Martyrum.
Cæsareæ Philippi sanctarum Martyrum Theodosiæ, quæ sancti Procopii Martyris exstitit mater, et aliarum duodecim nobilium matronarum; quæ, in persecutione Diocletiani, capitis obtruncatione consummatæ sunt.
Treviris beati Maximini, Episcopi et Confessoris; a quo sanctus Athanasius Episcopus, ob persecutionem Arianorum exsulans, honorifice susceptus fuit.
Veronæ sancti Maximi Episcopi.
Arcani, in Latio, sancti Eleutherii Confessoris.
