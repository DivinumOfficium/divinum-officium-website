Quinto Idus Februarii
_
Sancti Cyrilli, Episcopi Alexandrini, Confessoris et Ecclesiæ Doctoris, cujus dies natalis quinto Kalendas Februarii recensetur.
Alexandriæ natalis sanctæ Apolloniæ, Virginis et Martyris, cui persecutores, sub Decio, dentes omnes primum excusserunt. Deinde, constructo ac succenso rogo, iidem comminati sunt, nisi cum eis impia verba proferret, vivam se eam incensuros; at illa, cum paululum intra semetipsam deliberasset, repente se de manibus impiorum proripuit, et in ignem, quem paraverant, maiore Sancti Spiritus flamma intus æstuans, sponte ita prosilivit, ut perterrerentur etiam ipsi crudelitatis auctores, quod promptior inventa esset ad mortem femina quam persecutor ad poenam.
Romæ passio sanctorum Martyrum Alexandri et aliorum triginta octo coronatorum.
In castello Lemelensi, in Africa, sanctorum Martyrum Primi et Donati Diaconorum, qui, cum altare in Ecclesia tutarentur, a Donatistis occisi sunt.
Solis, in Cypro, sanctorum Martyrum Ammonii et Alexandri.
Antiochiæ sancti Nicephori Martyris, qui sub Valeriano Imperatore, capite cæsus, martyrii coronam accepit.
In monasterio Fontanellæ, in Gallia, sancti Ansberti, Rotomagensis Episcopi.
Canusii, in Apulia, sancti Sabini, Episcopi et Confessoris; qui (ut beatus Gregorius Papa refert), prophetiæ spiritu ac miraculorum dono præditus, sibi jam cæco exhibitum a famulo, præmiis corrupto, veneni poculum divino agnovit instinctu, sed, prænuntiata mox a Deo sumenda de corruptore vindicta signoque Crucis facto, venenum securus ebibit ac nullum ex eo nocumentum accepit.
