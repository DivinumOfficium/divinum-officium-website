Decimo  septimo Kalendas Decembris
_
Natalis sancti Eugenii, Episcopi Toletani et Martyris; qui fuit beati Dionysii Areopagitæ discipulus, et in territorio Parisiensi, consummato martyrii cursu, beatæ passionis coronam percepit a Domino. Ipsius autem corpus Toletum, in Hispania, postea fuit translatum.
Nolæ, in Campania, beati Felicis, Episcopi et Martyris; qui, a quintodecimo ætatis suæ anno, miraculis claruit, et, sub Marciano Præside, cum aliis triginta Sociis, agonem martyrii complevit.
Edessæ, in Mesopotamia, passio sancti Abibi Diaconi, qui sub Licinio Imperatore et Lysania Præside, unguibus laceratus, in ignem conjectus est.
Ibidem sanctorum Martyrum Guriæ et Samonæ, sub Diocletiano Imperatore et Antonino Præside.
In Africa sanctorum Martyrum Secundi, Fidentiani et Varici.
Apud Arcum, in territorio Santonensi, natalis sancti Machuti, Aletensis in Gallia Episcopi; qui, in Anglia natus, a primævo ætatis suæ tirocinio miraculis emicuit.
Veronæ sancti Luperii, Episcopi et Confessoris.
Kahlembergæ, prope Vindobonam, in Austria, sancti Leopoldi, ejusdem provinciæ Austriæ Marchionis, quem Innocentius Papa Octavus in Sanctorum numerum adscripsit.
