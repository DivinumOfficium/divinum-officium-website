Tertiodecimo Kalendas Julii
_
Mediolani sanctorum Martyrum Gervasii et Protasii fratrum, ex quibus priorem tamdiu jussit Astasius Judex plumbatis cædi, quousque ille spiritum exhalaret; posteriorem vero, fustibus cæsum, capite truncari. Horum corpora, Domino revelante, beatus Ambrosius sanguine conspersa et ita incorrupta reperit, ac si eo die ipsi fuissent interempti; in quorum translatione cæcus, feretri tactu, lumen recepit, et plurimi, vexati a dæmonibus, liberati sunt.
In monasterio Vallis Castri, in Piceno, natalis sancti Romualdi Ravennatis, Anachoretæ et Monachorum Camaldulensium Patris; qui collapsam in Italia eremiticam disciplinam restituit ac mirifice propagavit. Ejus tamen festivitas recolitur septimo Idus Februarii, quo die sacræ ipsius reliquiæ Fabrianum sunt translatæ.
Aretii, in Tuscia, sanctorum Martyrum Gaudentii Episcopi, et Culmatii Diaconi, qui, tempore Valentiniani, furore Gentilium cæsi sunt.
Eodem die sancti Bonifatii, Episcopi et Martyris; qui fuit beati Romualdi discipulus. Hic, a Gregorio Quinto, Romano Pontifice, ad prædicandum Evangelium in Russiam missus, ibi, cum per ignem transisset illæsus, Regemque ac populum baptizasset, a furente Regis fratre necatus est, atque sic optatam martyrii coronam accepit.
Ravennæ sancti Ursicini Martyris, qui, sub Paulino Judice, post plurima tormenta, in Domini confessione permanens immobilis, capitis abscissione martyrium complevit.
Sozopoli, in Pisidia, sancti Zosimi Martyris, qui, in persecutione Trajani, sub Domitiano Præside, post acerbos cruciatus, capite amputato, victor migravit ad Dominum.
