Pridie Idus Septembris
_
Festum sanctissimi Nominis beatæ Mariæ, quod Innocentius Undecimus, Pontifex Maximus, ob insignem victoriam de Turcis, ipsius Virginis præsidio, Vindobonæ in Austria reportatam, celebrari jussit.
In Bithynia sancti Autonomi, Episcopi et Martyris; qui ex Italia, Diocletiani Imperatoris persecutionem declinans, illuc profectus, ibi, cum plurimos convertisset ad fidem, a furentibus Gentilibus, dum sacra Mysteria perageret, ad altare mactatus est, et hostia Christi effectus.
Iconii, in Lycaonia, sancti Curonoti Episcopi, qui sub Perennio Præside, capite truncatus, martyrii palmam accepit.
Alexandriæ natalis sanctorum Martyrum Hieronidis, Leontii, Serapionis, Selesii, Valeriani et Stratonis, qui, sub Maximino Imperatore, ob confessionem nominis Christi, in mare sunt demersi.
Meri, in Phrygia, passio sanctorum Martyrum Macedonii, Theoduli et Tatiani, qui, sub Juliano Apostata, ab Almachio Præside, post alia tormenta, super crates ferreas ignitas positi, exsultantes martyrium compleverunt.
Apud Papiam sancti Juventii Episcopi, de quo agitur sexto Idus Februarii. Ipse, a beato Hermagora, discipulo sancti Marci Evangelistæ, ad eam urbem, una cum sancto Syro, cujus memoria recolitur quinto Idus Decembris, directus est; et ambo, prædicantes illic Christi Evangelium et magnis virtutibus ac miraculis coruscantes, etiam vicinas urbes divinis operibus illustrarunt, sicque in pontificali honore, glorioso fine, quieverunt in pace.
Lugduni, in Gallia, depositio sancti Sacerdotis Episcopi.
Veronæ sancti Silvini Episcopi.
Anderlaci, prope Bruxellas, in Brabantia, sancti Guidonis Confessoris.
