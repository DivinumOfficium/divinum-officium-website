Quartodecimo Kalendas Aprilis
_
Surrenti sanctorum Martyrum Quincti, Quinctillæ, Quartillæ et Marci, cum aliis novem.
Nicomediæ sancti Pancharii Romani, qui, sub Diocletiano Imperatore, in hujus gratiam Christum pro diis inanibus ejuravit, sed, matre ac sorore instantibus, ad veram fidem mox redivit, et ob immotam in ea constantiam, nervis cæsus et capite truncatus, martyrii coronam accepit.
Eodem die sanctorum Apollonii et Leontii Episcoporum.
Gandavi, in Flandria, sanctorum Landoaldi, Presbyteri Romani, et Amantii Diaconi; qui, a sancto Martino Papa ad prædicandum Evangelium missi, ambo apostolicum sibi commissum opus fideliter impleverunt, ac multis post obitum sunt illustrati miraculis.
Apud Pinnensem civitatem natalis beati Joannis, magnæ sanctitatis viri; qui de Syria ad Italiam venit, atque ibi, constructo monasterio, multorum servorum Dei per quatuor et quadraginta annos Pater exstitit, et, clarus virtutibus, in pace quievit.
