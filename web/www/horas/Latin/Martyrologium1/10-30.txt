Tertio Kalendas Novembris
_
In Sardinia natalis sancti Pontiani, Papæ et Martyris, qui, ab Alexandro Imperatore, una cum Hippolyto Presbytero, in eam insulam deportatus, ibidem, mactatus fustibus, martyrium consummavit. Ejus corpus a beato Fabiano Papa Romam delatum est, atque in coemeterio Callisti sepultum. Ipsius tamen festum recolitur tertiodecimo Kalendas Decembris.
Aegeæ, in Cilicia, passio sanctorum Zenobii Episcopi, et Zenobiæ sororis, sub Diocletiano Imperatore et Lysia Præside.
Altini, in Venetorum finibus, sancti Theonesti, Episcopi et Martyris, qui ab Arianis occisus est.
In Africa natalis sanctorum Martyrum ducentorum viginti.
Tingi, in Mauritania, passio sancti Marcelli Centurionis, qui, sanctorum Claudii ac Luperci et Victorii Martyrum pater, capitis abscissione martyrium complevit sub Agricolao, agente vices Præfecti prætorio.
Alexandriæ sanctorum tredecim Martyrum, qui, cum sanctis Juliano, Euno et Macario, passi sunt sub Decio Imperatore.
Carali, in Sardinia, sancti Saturnini Martyris, qui, in persecutione Diocletiani, sub Barbaro Præside, capite truncatus est.
Apameæ, in Phrygia, sancti Maximi Martyris, sub eodem Diocletiano.
Legione, in Hispania, sanctorum Martyrum Claudii, Luperci et Victorii, filiorum sancti Marcelli Centurionis; qui, in persecutione Diocletiani et Maximiani, sub Diogeniano Præside, jussi sunt decollari.
Lutetiæ Parisiorum sancti Lucani Martyris.
Alexandriæ sanctæ Eutropiæ Martyris, quæ, Martyres visitans, apprehensa est, et, cum illis sævissime cruciata, reddidit spiritum.
Antiochiæ sancti Serapionis Episcopi, eruditione clarissimi.
Capuæ sancti Germani, Episcopi et Confessoris, magnæ sanctitatis viri; cujus animam, in hora obitus ejus, ab Angelis in cælum deferri sanctus Benedictus aspexit.
Potentiæ, in Lucania, sancti Gerardi Episcopi.
