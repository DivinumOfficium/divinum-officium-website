Pridie Kalendas Junii
_
Romæ sanctæ Petronillæ Virginis, filiæ beati Petri Apostoli, quæ, conjugium nobilis viri Flacci spernens, et, acceptis triduanis ad deliberandum induciis, interim jejuniis et orationibus vacans, tertia die, mox ut Christi Sacramentum accepit, emisit spiritum.
Aquilejæ sanctorum Martyrum fratrum Cantii, Cantiani et Cantianillæ, qui, cum essent ex illustri Aniciorum progenie, sub Diocletiano et Maximiano Imperatoribus, ob Christianæ fidei constantiam, una cum pædagogo suo Proto, capite plexi sunt.
Turribus, in Sardinia, sancti Crescentiani Martyris.
Apud Comanos, in Ponto, sancti Hermiæ militis, qui, sub Antonino Imperatore, de innumeris et sævissimis tormentis divina ope liberatus, carnificem convertit ad Christum, et ejusdem martyrii coronæ participem fecit; quam tamen ipse primus, gladio obtruncatus, accepit.
Veronæ sancti Lupicini Episcopi.
Romæ sancti Paschasii, Diaconi et Confessoris, cujus meminit beatus Gregorius Papa.
