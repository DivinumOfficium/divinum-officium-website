Quinto Kalendas Novembris
_
In Perside natalis beatorum Apostolorum Simonis Chananæi, et Thaddæi, qui et Judas dicitur. Ex ipsis autem Simon in Aegypto, Thaddæus in Mesopotamia Evangelium prædicavit; deinde, in Persidem simul ingressi, ibi, cum innumeram gentis illius multitudinem Christo subdidissent, martyrium consummarunt.
Romæ sanctorum Martyrum Anastasiæ senioris Virginis, et Cyrilli. Ipsa Virgo, in persecutione Valeriani, sub Probo Præfecto, vinculis constricta, colaphis cæsa, igne et verberibus est cruciata, et, cum in confessione Christi permaneret immobilis, tandem, abscissis mamillis, evulsis unguibus, dentibus comminutis, manibus pedibusque præcisis, truncata capite, tot passionum ornata monilibus migravit ad Sponsum; Cyrillus autem, ei petenti aquam propinans, martyrium pro mercede accepit.
Item Romæ sanctæ Cyrillæ Virginis, quæ filia exstitit sanctæ Tryphoniæ, et, sub Claudio Principe, pro Christo jugulata est.
Apud Comum sancti Fidelis Martyris, sub Maximiano Imperatore.
Moguntiæ sancti Ferrutii Martyris.
Meldis, in Gallia, sancti Faronis, Episcopi et Confessoris.
Vercellis sancti Honorati Episcopi.
