Quartodecimo Kalendas Maji
_
Apud montem Senarium, in Etruria, natalis sancti Amidæi Confessoris, e septem Fundatoribus Ordinis Servorum beatæ Mariæ Virginis, flagrantissima in Deum caritate præclari. Ipsius tamen ac Sociorum festum pridie Idus Februarii celebratur.
Romæ beati Apollonii Senatoris, qui, sub Commodo Principe et Perennio Præfecto, a servo proditus quod Christianus esset, jussusque ut rationem fidei suæ redderet, insigne volumen composuit, quod in Senatu legit; et nihilominus pro Christo, sententia Senatus, capite truncatus est.
Messanæ, in Sicilia, natalis sanctorum Martyrum Eleutherii, Episcopi Illyrici, et Anthiæ matris. Ipse, cum esset vitæ sanctimonia et miraculorum virtute illustris, sub Hadriano Principe, lectum ferreum ignitum, craticulam et sartaginem, oleo et pice ac resina ferventem, superans, projectus quoque leonibus sed ab illis nil læsus, novissime simul cum matre jugulatur.
Cordubæ, in Hispania, sancti Perfecti, Presbyteri et Martyris, qui a Mauris, eo quod inveheretur in Mahumetis sectam et firmiter Christi fidem profiteretur, gladio trucidatus est.
Messanæ, in Sicilia, sancti Corebi Præfecti, qui, per sanctum Eleutherium conversus ad fidem, gladio percussus est.
Brixiæ sancti Caloceri Martyris, qui, a sanctis Faustino et Jovita conversus ad Christum, sub Hadriano Principe gloriosum confessionis certamen complevit.
Mediolani sancti Galdini, Cardinalis et ejusdem civitatis Episcopi, qui, concione adversus hæreticos expleta, spiritum Deo reddidit.
