Idibus Maji
_
In Hispania sanctorum Torquati, Ctesiphontis, Secundi, Indaletii, Cæcilii, Hesychii et Euphrasii; qui Romæ a sanctis Apostolis Episcopi ordinati, et ad prædicandum verbum Dei in Hispanias directi sunt. Cum autem hi variis urbibus evangelizassent, et innumeras multitudines ad Christi fidem perduxissent, diversis in ea provincia locis quieverunt; scilicet Torquatus Acci, Ctesiphon Vergii, Secundus Abulæ, Indaletius Urci, Cæcilius Illiberi, Hesychius Cartejæ et Euphrasius Illiturgi.
Fausinæ, in Sardinia, sancti Simplicii, Episcopi et Martyris, qui, Diocletiani tempore, sub Barbaro Præside, perfossus lancea martyrium consummavit.
Eboræ, in Lusitania, sancti Mancii Martyris.
In insula Chio natalis beati Isidori Martyris, in cujus Basilica exstat puteus, in quem fertur fuisse injectus, de cujus aqua infirmi potati sæpius sanantur.
Lampsaci, in Hellesponto, passio sanctorum Petri, Andreæ, Pauli et Dionysiæ.
Arvernis, in Gallia, sanctorum Martyrum Cassii, Victorini, Maximi et Sociorum.
Ghelæ, in Brabantia, sanctæ Dympnæ, Virginis et Martyris, filiæ Regis Hibernorum; quæ, cum in fide Christi et virginitate servanda permaneret immobilis, a patre jussa est decollari.
