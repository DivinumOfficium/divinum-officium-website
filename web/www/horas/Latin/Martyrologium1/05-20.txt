Tertiodecimo Kalendas Junii
_
Aquilæ, in Vestinis, sancti Bernardini Senensis, Sacerdotis ex Ordine Minorum et Confessoris, qui verbo et exemplo Italiam illustravit.
Romæ sanctæ Plautillæ, feminæ Consularis, quæ beatorum Martyrum Flavii Clementis Consulis soror et Flaviæ Domitillæ Virginis mater exstitit; atque, a sancto Petro Apostolo baptizata, omnium virtutum laude refulgens, quievit in pace.
Item Romæ, via Salaria, natalis sanctæ Basillæ Virginis, quæ, cum esset ex regio genere, et illustrissimum sponsum haberet illumque dimisisset, accusata fuit ab eo quod esset Christiana, et mox decretum est a Gallieno Augusto ut aut sponsum reciperet, aut gladio interiret; cumque ipsa Virgo, conventa de hoc, respondisset se Regem regum habere sponsum, gladio transverberata est.
Nemausi, in Galliis, sancti Baudelii Martyris, qui comprehensus est a Paganis, et, cum sacrificare nollet idolis et in Christi fide inter verbera et tormenta immobilis persisteret, martyrii palmam pretiosa morte suscepit.
Edessæ, apud Aegas, in Cilicia, sanctorum Martyrum Thalelæi, Asterii, Alexandri et Sociorum, qui sub Numeriano Imperatore passi sunt.
In Thebaide sancti Aquilæ Martyris, qui pectinibus pro Christo dilaniatus fuit.
Apud Bituricas, in Aquitania, sancti Austregisili, Episcopi et Confessoris.
Brixiæ sancti Anastasii Episcopi.
Papias sancti Theodori Episcopi.
