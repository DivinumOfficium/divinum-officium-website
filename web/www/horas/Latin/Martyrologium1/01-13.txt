Idibus Januarii
_
Octava Epiphaniæ Domini. 
Rhemis, in Gallia, natalis sancti Remigii, Episcopi et Confessoris. Hic gentem Francorum convertit ad Christum, Clodoveo, ipsorum Rege, sacris baptismatis undis et fidei sacramentis initiato; et, cum annos plurimos in Episcopatu explesset, sanctitate et miraculorum gloria conspicuus, decessit e vita. Ejus vero festivitas Kalendis Octobris potissimum recolitur, quo die sacrum ipsius corpus translatum fuit.
Romæ, via Lavicana, coronæ sanctorum Militum quadraginta, quas ipsi, sub Gallieno Imperatore, pro veræ fidei confessione percipere meruerunt.
Cordubæ, in Hispania, sanctorum Martyrum Gumesindi Presbyteri, et Servidei Monachi.
In Sardinia sancti Potiti Martyris, qui, sub Antonino Imperatore et Gelasio Præside, multa passus, demum gladio martyrium consecutus est.
Singidoni, in Mysia superiore, sanctorum Martyrum Hermyli et Stratonici, qui, post sæva tormenta, sub Licinio Imperatore, in Istrum flumen demersi sunt.
Cæsareæ, in Cappadocia, sancti Leontii Episcopi, qui, sub Licinio, adversus Gentiles, et, sub Constantino, adversus Arianos plurimum decertavit.
Treviris sancti Agritii Episcopi.
In Versiaco monasterio, in Gallia, sancti Viventii Confessoris.
Amaseæ, in Ponto, sanctæ Glaphyræ Virginis.
Mediolani, in coenobio sanctæ Marthæ, Beatæ Veronicæ de Binasco Virginis, ex Ordine sancti Augustini.
