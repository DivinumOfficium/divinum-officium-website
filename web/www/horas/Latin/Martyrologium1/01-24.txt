Nono Kalendas Februarii
_
Apud Ephesum sancti Timothei, qui fuit discipulus beati Pauli Apostoli; atque, ab eodem Ephesi ordinatus Episcopus, ibi post multos pro Christo agones, cum Dianæ immolantes argueret, lapidibus obrutus est, ac paulo post obdormivit in Domino.
Antiochiæ sancti Babilæ Episcopi, qui, in persecutione Decii, postea quam frequenter passionibus suis ac cruciatibus glorificaverat Deum, gloriosæ vitæ finem sortitus est in vinculis ferreis, cum quibus et suum corpus sepeliri mandavit. Referuntur etiam passi cum eo tres pueri, scilicet Urbanus, Prilidianus et Epolonius, quos ille in Christi fide instruxerat.
Fulginei, in Umbria, sancti Feliciani, qui, a sancto Victore Papa Primo Episcopus ejusdem civitatis ordinatus, illic, post multos labores, in ultima senectute, sub Decio Imperatore, martyrio coronatus est.
Neocæsareæ, in Mauritania, sanctorum Martyrum Mardonii, Musonii, Eugenii et Metelli; qui omnes igni traditi sunt, et eorum reliquiæ in flumen dispersæ.
Item sanctorum Martyrum Thyrsi et Projecti.
Cinguli, in Piceno, sancti Exsuperantii Confessoris, ejusdem civitatis Episcopi, ob miraculorum famam illustris.
Bononiæ sancti Zamæ, qui, a sancto Dionysio, Romano Pontifice, primus ejusdem civitatis Episcopus ordinatus, illic Christianam fidem mirifice propagavit.
Item beati Surani Abbatis, qui, tempore Longobardorum, sanctitate floruit.
