Nonis Novembris
_
Sancti Zachariæ, Sacerdotis et Prophetæ, qui pater exstitit beati Joannis Baptistæ, Præcursoris Domini.
Item sanctæ Elisabeth, ejusdem sanctissimi Præcursoris matris.
Tarracinæ, in Campania, natalis sanctorum Martyrum Felicis Presbyteri, et Eusebii Monachi. Ex his Eusebius, cum sepelisset sanctos Martyres Julianum et Cæsarium, et multos converteret ad fidem Christi, quos sanctus Felix Presbyter baptizabat, una cum ipso Felice tentus est; et, ad Judicis forum ducti nec superati, inde in carcerem inclusi, ambo, nocte eadem, cum sacrificare noluissent, decollati sunt.
Emessæ, in Phoenicia, sanctorum Martyrum Galationis et Epistemis conjugis, qui in Decii persecutione, flagris cæsi, manibus pedibusque et lingua insuper mutilati, denique, truncato capite, martyrium consummarunt.
Item sanctorum Martyrum Domnini, Theotimi, Philothei, Silvani et Sociorum, sub Maximino Imperatore.
Mediolani sancti Magni, Episcopi et Confessoris.
Brixiæ sancti Dominatoris Episcopi.
Treviris sancti Fibitii, qui ex Abbate factus est ejusdem civitatis Episcopus.
Aurelianis, in Gallia, sancti Læti, Presbyteri et Confessoris.
