Tertio Idus Februarii
_
In Africa natalis sanctorum Martyrum Saturnini Presbyteri, Dativi, Felicis, Ampelii et Sociorum, qui, in persecutione Diocletiani, cum ad Dominicum ex more celebrandum convenissent, idcirco, a militibus comprehensi, sub Anolino Proconsule passi sunt.
In Numidia commemoratio plurimorum sanctorum Martyrum, qui in eadem persecutione comprehensi sunt, et, cum juxta Imperatoris edictum divinas Scripturas tradere noluissent, gravissimis excruciati sunt suppliciis, ac tandem occisi.
Romæ sancti Gregorii Papæ Secundi, qui Leonis Isaurici impietati acerrime restitit, et sanctum Bonifatium ad prædicandum Evangelium in Germaniam misit.
Item Romæ sancti Paschalis Papæ Primi, qui plurima sanctorum Martyrum corpora levavit e cryptis, eaque in diversis Urbis Ecclesiis honorifice collocavit.
Ravennæ sancti Caloceri, Episcopi et Confessoris.
Mediolani sancti Lazari Episcopi.
Capuæ sancti Castrensis Episcopi.
In Castro Nantoniensi, in Gallia, sancti Severini, qui fuit Abbas monasterii Agaunensis, suisque precibus cultorem Dei, Regem Clodoveum, a diutina infirmitate liberavit.
In Aegypto sancti Jonæ Monachi, virtutibus clari.
Viennæ, in Gallia, Translatio corporis sancti Desiderii, Episcopi et Martyris, ex territorio Lugdunensi, in quo ipse olim passus fuerat decimo Kalendas Junii.
