Pridie Idus Augusti
_
Sanctæ Claræ Virginis, primæ plantæ Pauperum Dominarum Ordinis Minorum; quæ ad æternas Agni nuptias evocata est pridie hujus diei.
Eodem die sanctorum Martyrum Porcarii, Abbatis monasterii Lirinensis, et Sociorum ejus quingentorum Monachorum; qui pro fide catholica, a barbaris cæsi, martyrio coronati sunt.
Catanæ, in Sicilia, natalis sancti Euplii Diaconi, sub Diocletiano et Maximiano Augustis; qui, cum diutissime pro confessione Domini tortus esset, tandem martyrii palmam, gladio cædente, percepit.
Augustæ Vindelicorum sanctæ Hilariæ, quæ, cum esset beatæ Afræ Martyris mater et ad sepulcrum illius excubaret, ibidem, pro fide Christi, a persecutoribus igni tradita est cum Digna, Euprepia et Eunomia, ancillis suis. Passi sunt etiam eodem die, in præfata urbe, Quiriacus, Largio, Crescentianus, Nimmia et Juliana, cum aliis viginti.
In Syria sanctorum Martyrum Macarii et Juliani.
Nicomediæ sanctorum Martyrum Aniceti Comitis, et Photini fratris, cum aliis pluribus, sub Diocletiano Imperatore.
Faleriæ, in Tuscia, passio sanctorum Graciliani, et Felicissimæ Virginis, quorum pro fidei confessione ora lapidibus primo contusa sunt; dehinc ambo, gladio percussi, optatam martyrii palmam susceperunt.
Mediolani depositio sancti Eusebii, Episcopi et Confessoris.
Brixiæ sancti Herculani Episcopi.
