Quarto Kalendas Martii
_
Perge, in Pamphylia, natalis beati Nestoris Episcopi, qui, in persecutione Decii, cum diu noctuque orationi insisteret postulans ut grex Christi custodiretur, comprehensus est, ac, nomen Domini mira libertate et alacritate confessus, Præsidis Pollionis jussu equuleo sævissime est cruciatus; ac demum, cum se Christo semper adhæsurum constanter profiteretur, crucis suspendio victor in cælum migravit.
Ibidem passio sanctorum Papiæ, Diodori, Cononis et Claudiani, qui sanctum Nestorem martyrio præcesserunt.
Item sanctorum Martyrum Fortunati, Felicis et aliorum viginti septem.
Alexandriæ sancti Alexandri Episcopi, gloriosi senis, qui, post beatum Petrum, ejusdem civitatis Episcopum, zelo fidei succensus, Arium, Presbyterum suum, hæretica impietate depravatum et divina veritate convictum, de Ecclesia ejecit; ac postea, inter trecentos decem et octo Patres, in Nicæno Concilio eumdem damnavit.
Bononiæ sancti Faustiniani Episcopi, qui eam Ecclesiam, Diocletiani persecutione vexatam, verbo prædicationis firmavit et auxit.
Gazæ, in Palæstina, sancti Porphyrii Episcopi, qui, tempore Arcadii Imperatoris, Marnam idolum ejusque templum evertit, ac, multa passus, quievit in Domino.
Florentiæ sancti Andreæ, Episcopi et Confessoris.
In territorio Archiacensi, in Gallia, sancti Victoris Confessoris, cujus laudes sanctus Bernardus conscripsit.
