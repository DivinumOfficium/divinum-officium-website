Septimo Kalendas Maji
_
Romæ Litaniæ majores ad sanctum Petrum. 
Alexandriæ natalis beati Marci Evangelistæ. Hic, discipulus et interpres Apostoli Petri, rogatus Romæ a fratribus scripsit Evangelium, quo assumpto, perrexit in Aegyptum, primusque Alexandriæ Christum annuntians, constituit Ecclesiam; ac postea, pro fide Christi tentus, funibus vinctus et per saxa raptatus, graviter afflictus est; deinde, reclusus in carcere, primo angelica visitatione confortatus est, et demum, ipso Domino sibi apparente, ad cælestia regna vocatus, octavo Neronis anno.
Item Alexandriæ sancti Aniani Episcopi, qui, beati Marci discipulus ejusque in Episcopatu successor, clarus virtutibus quievit in Domino.
Antiochiæ sancti Stephani, Episcopi et Martyris, qui ab hæreticis Synodum Chalcedonensem impugnantibus, multa passus, in Orontem fluvium præcipitatus est, tempore Zenonis Imperatoris.
Syracusis, in Sicilia, sanctorum Martyrum fratrum Evodii, Hermogenis et Callistæ.
Laubiis, in Belgio, natalis sancti Ermini, Episcopi et Confessoris.
Antiochiæ sanctorum Philonis et Agathopodis Diaconorum, de quibus beatus Ignatius, Episcopus et Martyr, laudabilem in suis epistolis mentionem facit.
