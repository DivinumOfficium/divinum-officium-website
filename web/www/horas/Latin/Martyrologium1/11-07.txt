Septimo Idus Novembris
_
Patavii depositio sancti Prosdocimi, qui fuit primus ejusdem civitatis Episcopus. Hic, a beato Petro Apostolo Episcopus ordinatus, ad prædicandum Dei verbum ad prædictam civitatem missus est; ibique, multis virtutibus et prodigiis coruscans, beato fine quievit.
Perusiæ sancti Herculani, Episcopi et Martyris.
Apud Swelmensem civitatem, in Germania, passio sancti Engelberti, Episcopi Coloniensis, qui, cum illuc ex oppido Sosatio ad templum dedicandum pergeret, a sicariis interceptus in via multisque vulneribus cæsus, gloriosum pro defensione ecclesiasticæ libertatis et Romanæ Ecclesiæ obedientia martyrium subiit.
Eodem die sancti Amaranthi Martyris, qui apud Albigensem urbem, in Gallia, exacto agonis fidelis cursu, sepultus, vivit in gloria.
Melitinæ, in Armenia, passio sanctorum Hieronis, Nicandri, Hesychii et aliorum triginta; qui in persecutione Diocletiani, sub Lysia Præside, coronati sunt.
Amphipoli, in Macedonia, sanctorum Martyrum Aucti, Taurionis et Thessalonicæ.
Ancyræ, in Galatia, passio sanctorum Melasippi, Antonii et Carinæ, sub Juliano Apostata.
Alexandriæ beati Achillæ Episcopi, qui eruditione, fide, conversatione ac moribus fuit insignis.
In Frisia depositio sancti Willibrordi, Episcopi Trajectensis; qui, a beato Sergio Papa ordinatus Episcopus, in Frisia et Dania Evangelium prædicavit.
Metis, in Gallia, sancti Rufi, Episcopi et Confessoris.
Argentorati sancti Florentii Episcopi.
