Nono Kalendas Decembris
_
Natalis sancti Clementis Primi, Papæ et Martyris, qui, tertius post beatum Petrum Apostolum, Pontificatum tenuit, et, in persecutione Trajani, apud Chersonesum relegatus, ibi, alligata ad ejus collum anchora, præcipitatus in mare, martyrio coronatur. Ipsius autem corpus, Hadriano Secundo Summo Pontifice, a sanctis Cyrillo et Methodio fratribus Romam translatum, in Ecclesia quæ ejus nomine antea fuerat exstructa, honorifice reconditum est.
Romæ sanctæ Felicitatis Martyris, septem filiorum Martyrum matris; quæ, post eos, jubente Marco Antonino Imperatore, decollata est pro Christo.
Cyzici, in Hellesponto, sancti Sisinii Martyris, qui in persecutione Diocletiani Imperatoris, post multa tormenta, gladio cæsus est.
Emeritæ, in Hispania, sanctæ Lucretiæ, Virginis et Martyris; quæ in eadem persecutione, sub Daciano Præside, martyrium consummavit.
Iconii, in Lycaonia, sancti Amphilochii Episcopi, qui, sanctorum Basilii et Gregorii Nazianzeni in eremo socius et in Episcopatu collega, tandem, post multa quæ suscepit pro catholica fide certamina, sanctitate et doctrina clarus, quievit in pace.
Agrigenti depositio sancti Gregorii Episcopi.
In oppido Hasbaniæ, in Belgio, sancti Trudonis, Presbyteri et Confessoris, cujus nomine postmodum insignitum fuit tum monasterium illic ab eodem Sancto in suis prædiis erectum, tum ipsum oppidum in eo loco paulatim exstructum.
