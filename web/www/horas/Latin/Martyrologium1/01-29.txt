Quarto Kalendas Februarii
_
Treviris depositio beati Valerii Episcopi, qui fuit discipulus sancti Petri Apostoli.
Romæ, via Nomentana, natalis sanctorum Martyrum Papiæ et Mauri militum, tempore Diocletiani Imperatoris; quorum ora jussit Laodicius, Urbis Præfectus, ad primam Christi confessionem lapidibus contundi, et sic eos in carcerem trahi, ac postea fustibus cædi, atque ad ultimum plumbatis percuti, donec exspirarent.
Perusiæ sancti Constantii, Episcopi et Martyris; qui, una cum Sociis, sub Marco Aurelio Imperatore, ob fidei defensionem, martyrii coronam accepit.
Mediolani sancti Aquilini Presbyteri, qui, ab Arianis gladio in gutture transfixus, martyrio coronatur.
Edessæ, in Syria, sanctorum Martyrum Sarbelii et Barbeæ sororis, qui, a beato Barsimæo Episcopo baptizati, ambo, in persecutione Trajani, sub Lysia Præside, martyrio coronati sunt.
In territorio Tricassino sancti Sabiniani Martyris, qui, jubente Aureliano Imperatore, pro fide Christi decollatus est.
Apud Bituricas, in Aquitania, sancti Sulpicii Severi Episcopi, virtutibus et eruditione conspicui.
