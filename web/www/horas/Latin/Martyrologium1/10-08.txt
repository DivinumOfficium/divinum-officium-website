Octavo Idus Octobris
_
Sanctæ Birgittæ Viduæ, cujus dies natalis decimo Kalendas Augusti, ac Translatio Nonis Octobris recensetur. 
Eodem die natalis beati Simeonis senis, qui in Evangelio Dominum Jesum, præsentatum in Templo, suis in ulnis accepisse ac de illo prophetasse legitur.
Laodiceæ, in Phrygia, sancti Artemonis Presbyteri, qui per ignem, sub Diocletiano, martyrii coronam accepit.
Thessalonicæ sancti Demetrii Proconsulis, qui, cum plurimos ad Christi fidem perduceret, ideo, Maximiani Imperatoris jussu lanceis confossus, martyrium consummavit.
Ibidem sancti Nestoris Martyris.
Hispali, in Hispania, sancti Petri Martyris.
Cæsareæ, in Palæstina, passio sanctæ Reparatæ, Virginis et Martyris; quæ, cum nollet idolis sacrificare, sub Decio Imperatore, variis tormentorum generibus cruciatur, ac demum gladio percutitur. Ipsius autem anima, in columbæ specie, de corpore egredi cælumque conscendere visa est.
In territorio Laudunensi natalis sanctæ Benedictæ, Virginis et Martyris.
Anconæ sanctarum Palatiatis et Laurentiæ, quæ, in persecutione Diocletiani, sub Dione Præside, in exsilium deportatæ, laboribus et ærumnis confectæ sunt.
Rotomagi sancti Evodii, Episcopi et Confessoris.
Hierosolymis sanctæ Pelagiæ, cognomento Poenitentis.
