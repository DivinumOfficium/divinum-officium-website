Tertio Kalendas Februarii
_
Sanctæ Martinæ, Virginis et Martyris, cujus dies natalis Kalendis Januarii recolitur.
Edessæ, in Syria, sancti Barsimæi Episcopi, qui, cum Gentiles plurimos convertisset ad fidem et præmisisset ad coronam, eos secutus est, sub Trajano, cum palma martyrii.
Antiochiæ passio beati Hippolyti Presbyteri, qui, deceptus aliquandiu schismate Novati, sed, operante gratia Christi, correctus, ad unitatem Ecclesiæ rediit, pro qua et in qua postea illustre martyrium consummavit. Hic, rogatus a suis quænam secta verior esset, exsecratus est dogma Novati, et, eam fidem dicens esse servandam quam Petri Cathedra custodiret, jugulum præbuit.
In Africa passio sanctorum Martyrum Feliciani, Philippiani et aliorum centum viginti quatuor.
Item beati Alexandri, qui, in persecutione Decii, comprehensus est, ac, longævæ ætatis veneranda canitie et confessione iterata resplendens, inter carnificum tormenta reddidit spiritum.
Edessæ, in Syria, sancti Barsis Episcopi, dono curationum illustris; qui, a Valente, Imperatore Ariano, in dissitas regiones ob fidem catholicam relegatus, ac triplici mutatione fatigatus exsilii, vitam finivit.
Hierosolymis natalis sancti Matthiæ Episcopi, de quo mira et plena fidei gesta narrantur; qui, sub Hadriano, multa pro Christo perpessus est, ac demum in pace quievit.
Papiæ sancti Armentarii, Episcopi et Confessoris.
In Malbodio, Hannoniæ monasterio, sanctæ Aldegundis Virginis, tempore Dagoberti Regis.
Mediolani sanctæ Savinæ, feminæ religiosissimæ, quæ, ad sepulcra sanctorum Naboris et Felicis Martyrum orans, obdormivit in Domino.
In territorio Parisiensi sanctæ Bathildis Reginæ, sanctitate et miraculorum gloria præclaræ.
