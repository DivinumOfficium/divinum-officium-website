Septimo Kalendas Decembris
_
Alexandriæ sanctæ Catharinæ, Virginis et Martyris, quæ, ob fidei Christianæ confessionem, sub Maximino Imperatore, in carcerem trusa, et postmodum scorpionibus diutissime cæsa, tandem capitis obtruncatione martyrium complevit. Ipsius corpus, in montem Sinai mirabiliter ab Angelis delatum, ibidem, frequenti Christianorum concursu, pia veneratione colitur.
Romæ sancti Moysis, Presbyteri et Martyris; quem, cum aliis detentum in carcere, sanctus Cyprianus per litteras sæpe est consolatus. Ipse autem Moyses, cum non tantum adversus Gentiles, sed etiam adversus schismaticos et hæreticos Novatianos infracto animo stetisset, demum (ut sanctus Cornelius Papa testatur), in persecutione Decii, eximio et admirabili martyrio decoratus est.
Antiochiæ sancti Erasmi Martyris.
Cæsareæ, in Cappadocia, passio sancti Mercurii militis, qui custodientis se Angeli patrocinio et barbaros vicit, et Decii sævitiam superavit; multisque auctus tormentorum trophæis, martyrio coronatus migravit in cælum.
In Aemilia, Italiæ provincia, sanctæ Jucundæ Virginis.
