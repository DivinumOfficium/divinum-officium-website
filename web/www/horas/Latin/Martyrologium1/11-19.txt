Tertiodecimo Kalendas Decembris
_
In oppido Marpurgi, in Germania, depositio sanctæ Elisabeth Viduæ, Regis Hungarorum Andreæ filiæ, ex tertio Ordine sancti Francisci, quæ, pietatis operibus assidue intenta, miraculis clara migravit ad Dominum.
Sancti Pontiani, Papæ et Martyris; cujus dies natalis tertio Kalendas Novembris recensetur.
Samariæ, in Palæstina, sancti Abdiæ Prophetæ.
Romæ, via Appia, natalis sancti Maximi, Presbyteri et Martyris, qui, in persecutione Valeriani passus, positus est ad sanctum Xystum.
In civitate Astiagensi, in Hispania, beati Crispini Episcopi, qui, capite amputato, martyrii gloriam adeptus est.
Eodem die sancti Fausti, Diaconi Alexandrini, qui primum, in persecutione Valeriani, cum sancto Dionysio, in exsilium missus est; deinde, ætate longævus, in persecutione Diocletiani, animadversus gladio martyrium consummavit.
Cæsareæ, in Cappadocia, sancti Barlaam Martyris, qui, agrestis licet et rudis, Christi sapientia munitus tyrannum vicit, et ignem ipsum per invictam fidei constantiam superavit; in cujus die natali sanctus Basilius Magnus celebrem habuit orationem.
Viennæ, in Gallia, sanctorum Martyrum Severini, Exsuperii et Feliciani; quorum corpora, post multa annorum curricula, ipsis revelantibus, inventa, et a Pontifice, clero et populo illius urbis honorifice sublata, condigno honore condita sunt.
In Isauria passio sanctorum Azæ et Sociorum centum quinquaginta militum, sub Diocletiano Imperatore et Aquilino Tribuno.
