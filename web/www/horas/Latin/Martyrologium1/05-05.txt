Tertio Nonas Maji
_
Romæ sancti Silvani Martyris.
Item Romæ sanctæ Crescentianæ Martyris.
Leocatæ, in Sicilia, sancti Angeli, ex Ordine Carmelitarum, Presbyteri et Martyris, qui ab hæreticis, ob defensionem catholicæ fidei, trucidatus est.
Alexandriæ sancti Euthymii Diaconi, qui ob Christum quievit in carcere.
Antisiodori passio sancti Joviniani Lectoris.
Thessalonicæ natalis sanctorum Martyrum Irenæi, Peregrini et Irenes, qui, ignibus combusti, palmas martyrii perceperunt.
Hierosolymis sancti Maximi Episcopi, qui a Maximiano Galerio Cæsare, post oculum effossum pedemque ignito ferro adustum, ad metalla damnatus est; atque, liber inde abire permissus et Ecclesiæ Hierosolymitanæ præpositus, ibi, confessionis gloria præclarus, in pace tandem quievit.
Edessæ, in Syria, sancti Eulogii, Episcopi et Confessoris.
Arelate, in Gallia, sancti Hilarii Episcopi, doctrina et sanctitate conspicui.
Viennæ, in Gallia, sancti Niceti Episcopi, venerabilis sanctitatis viri.
Bononiæ, sancti Theodori Episcopi, meritis clari.
Mediolani, sancti Geruntii Episcopi.
Eodem die sancti Sacerdotis, Episcopi Saguntini.
