Quintodecimo Kalendas Martii
_
Brixiæ natalis sanctorum Martyrum Faustini et Jovitæ fratrum, qui sub Hadriano Imperatore, post multa præclara ob Christi fidem suscepta certamina, victricem martyrii coronam acceperunt.
Romæ sancti Cratonis Martyris, qui, cum uxore sua et universa domo a beato Valentino Episcopo baptizatus, non multo post, una cum illis, martyrio consummatus est.
Interamnæ natalis sanctorum Martyrum Saturnini, Castuli, Magni et Lucii.
Ibidem sanctæ Agapis, Virginis et Martyris.
Vasione, in Galliis, sancti Quinidii Episcopi, cujus mortem in conspectu Domini pretiosam miracula crebra testantur.
Capuæ sancti Decorosi, Episcopi et Confessoris.
In Provincia Valeriæ sancti Severi Presbyteri, qui (ut beatus Gregorius Papa scribit), fusis lacrimis, defunctum revocavit ad vitam.
Antiochiæ sancti Josephi Diaconi.
Arvernis, in Gallia, sanctæ Georgiæ Virginis.
