Quinto Kalendas Februarii
_
Sancti Petri Nolasci Confessoris, qui Ordinis beatæ Mariæ de Mercede redemptionis captivorum exstitit Fundator, et octavo Kalendas Januarii obdormivit in Domino.
Romæ sanctæ Agnetis, Virginis et Martyris, secundo. 
Alexandriæ natalis sancti Cyrilli, ejusdem urbis Episcopi, Confessoris et Ecclesiæ Doctoris; qui, catholicæ fidei præclarissimus propugnator, doctrina et sanctitate illustris quievit in pace. Ejus tamen festivitas quinto Idus Februarii celebratur.
Romæ sancti Flaviani Martyris, qui sub Diocletiano passus est.
Alexandriæ passio plurimorum sanctorum Martyrum, qui, hac ipsa die, a factione Syriani, Ducis Ariani, dum in Ecclesia synaxim agerent, diverso mortis genere sunt interempti.
Apolloniæ sanctorum Martyrum Leucii, Thyrsi et Callinici; qui, tempore Decii Imperatoris, variis tormentorum generibus cruciati, ac primus et ultimus abscissione capitis, medius cælesti voce evocatus spiritum reddens, martyrium consummarunt.
In Thebaide sanctorum Martyrum Leonidæ et Sociorum, qui, tempore Diocletiani, palmam martyrii sunt assecuti.
Cæsaraugustæ, in Hispania, sancti Valerii Episcopi.
Conchæ, in Hispania, natalis sancti Juliani Episcopi, qui, erogans in pauperes bona Ecclesiæ, opera manuum sibi more Apostolico victum quærens, clarus miraculis quievit in pace.
In monasterio Reomænsi, in Gallia, depositio sancti Joannis Presbyteri, viri Deo devoti.
In Palæstina sancti Jacobi Eremitæ, qui, post lapsum, diu, poenitentiæ causa, in sepulcro latuit, et clarus miraculis migravit ad Dominum.
