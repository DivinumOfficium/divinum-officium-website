Duodecimo Kalendas Februarii
_
Romæ passio sanctæ Agnetis, Virginis et Martyris; quæ, sub Præfecto Urbis Symphronio, ignibus injecta, sed iis per orationem ejus exstinctis, gladio percussa est. De ea beatus Hieronymus hæc scribit: "Omnium gentium litteris atque linguis, præcipue in Ecclesiis, Agnetis vita laudata est; quæ et ætatem vicit et tyrannum, et titulum castitatis martyrio consecravit." 
Athenis natalis sancti Publii Episcopi, qui Atheniensium Ecclesiam, post sanctum Dionysium Areopagitam, nobiliter rexit; et, præclarus virtutibus ac doctrinæ laude præfulgens, ob Christi martyrium gloriose coronatur.
Tarracone, in Hispania, sanctorum Martyrum Fructuosi Episcopi, Augurii et Eulogii Diaconorum. Hi, tempore Gallieni, primo in carcerem trusi, deinde flammis injecti, et, exustis vinculis, manibus in modum crucis expansis orantes, martyrium compleverunt; in quorum die natali sanctus Augustinus sermonem ad populum habuit.
In monasterio Einsidlensi, apud Helvetios, sancti Meinradi, Presbyteri et Monachi; qui eodem in loco, ubi postea monasterium ipsum excrevit, eremiticæ intentus vitæ, a latronibus interfectus est. Ipsius vero beati viri corpus, olim in Augiensi Germaniæ monasterio sepultum, ad Einsidlense monasterium deinde relatum fuit.
Trecis, in Gallia, sancti Patrocli Martyris, qui martyrii coronam sub Aureliano Imperatore promeruit.
Papiæ sancti Epiphanii, Episcopi et Confessoris.
