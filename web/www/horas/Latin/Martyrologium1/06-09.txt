Quinto Idus Junii
_
Nomenti, in Sabinis, natalis sanctorum Martyrum Primi et Feliciani fratrum, sub Diocletiano et Maximiano Imperatoribus. Hi gloriosi Martyres, cum longævam in Domino vitam duxissent, et nunc simul paria, nunc singillatim diversa et exquisita pertulissent tormenta, ambo tandem felicis pugnæ cursum, a Nomentano Præside Promoto animadversi gladio, consummaverunt. Ipsorum autem Martyrum corpora, postea Romam translata, in Ecclesia sancti Stephani Protomartyris, in monte Cælio, honorifice collocata sunt.
Agenni, in Gallia, passio sancti Vincentii, Levitæ et Martyris, qui, ob Christi fidem, verberibus dirissime cæsus et gladio decollatus est.
Apud Antiochiam sanctæ Pelagiæ, Virginis et Martyris, quam sancti Ambrosius et Joannes Chrysostomus magnis efferunt laudibus.
Syracusis, in Sicilia, sancti Maximiani Episcopi, cujus sanctus Gregorius Papa sæpius meminit.
Andriæ, in Apulia, sancti Richardi, qui fuit primus ejusdem civitatis Episcopus, et miraculis claruit.
In Iona, Scotiæ insula, sancti Columbæ, Presbyteri et Abbatis.
Edessæ, in Syria, sancti Juliani Monachi, cujus præclara gesta sanctus Ephræm Diaconus scripsit.
