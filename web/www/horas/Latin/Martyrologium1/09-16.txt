Sextodecimo Kalendas Octobris
_
Sanctorum Martyrum Cornelii Pape, et Cypriani, Carthaginensis Episcopi, quorum memoria decimo octavo Kalendas Octobris recolitur.
Chalcedone natalis sanctæ Euphemiæ, Virginis et Martyris; quæ, sub Diocletiano Imperatore et Prisco Proconsule, tormenta, carceres, verbera, argumenta rotarum, ignes, pondera lapidum, bestias, plagas virgarum, serras acutas, sartagines ignitas pro Christo superavit. Sed, rursus in theatrum ad bestias ducta, ibi, cum orasset ad Dominum ut jam spiritum suum susciperet, una ex iis morsum sancto corpori infigente, ceteris pedes ejus lambentibus, immaculatum spiritum Deo reddidit.
Romæ sanctorum Martyrum Luciæ, nobilis matronæ, et Geminiani; quos ambos Diocletianus Imperator, poenis gravissimis afflictos diuque tortos, tandem, post laudabilem martyrii victoriam, gladio animadverti præcepit.
Natalis sancti Martini Primi, Papæ et Martyris, qui, cum Sergium ac Paulum et Pyrrhum hæreticos, Romæ coacta Synodo, condemnasset, ideo, jussu Constantis, Imperatoris hæretici, per fraudem captus et Constantinopolim perductus, in Chersonesum relegatus est, ibique, ob catholicam fidem ærumnis confectus, vitam finivit, multisque miraculis claruit. Ejus corpus, postea Romam translatum, in Ecclesia sanctorum Silvestri et Martini conditum fuit. Ipsius tamen festivitas pridie Idus Novembris celebratur.
Romæ item natalis sanctæ Cæciliæ, Virginis et Martyris, quæ sponsum suum Valerianum et fratrem ejus Tiburtium ad credendum in Christum perduxit, et ad martyrium incitavit. Hanc Almachius, Urbis Præfectus, post eorum martyrium teneri, atque illustri passione, post ignem superatum, fecit gladio consummari, tempore Marci Aurelii Severi Alexandri Imperatoris. Ejus vero festum recolitur decimo Kalendas Decembris.
Heracleæ, in Thracia, sanctæ Sebastianæ Martyris, quæ a beato Paulo Apostolo ad Christi fidem est perducta; atque, sub Domitiano Imperatore et Sergio Præside, variis modis tentata, gladio tandem cæsa est.
Romæ, via Flaminia, sanctorum Martyrum Abundii Presbyteri, et Abundantii Diaconi, quos Diocletianus Imperator, una cum illustri viro Marciano et ejus filio Joanne, quem illi a mortuis suscitaverant, gladio feriri jiissit, decimo ab Urbe lapide.
Cordubæ, in Hispania, sanctorum Martyrum Rogelli et Servidei, qui, manibus pedibusque abscissis, ad ultimum decollati sunt.
Apud Candidam Casam, in Scotia, sancti Niniani, Episcopi et Confessoris.
In Anglia sanctæ Edithæ Virginis, Regis Anglorum Edgari filiæ, quæ, in monasterio a teneris annis Deo dicata, sæculum hoc ignoravit potius quam reliquit.
