Tertio Idus Novembris
_
Turonis, in Gallia, natalis beati Martini, Episcopi et Confessoris; cujus vita tantis exstitit miraculis gloriosa, ut trium mortuorum suscitator esse meruerit.
Cotyæi, in Phrygia, insignis passio sancti Mennæ, Aegyptii militis, qui, in persecutione Diocletiani, postquam, abjecto militiæ cingulo, meruit cælesti Regi secreta conversatione in eremo militare, processit in publicum, et, se Christianum libera voce declarans, primo diris cruciatibus examinatur; novissime, fixis in oratione genibus, Domino Jesu Christo gratias agens, gladio cæsus est, ac multis post mortem miraculis claruit.
Ravennæ sanctorum Martyrum Valentini, Feliciani et Victorini; qui in Diocletiani persecutione coronati sunt.
In Mesopotamia sancti Athenodori Martyris, qui, sub eodem Diocletiano et Eleusio Præside, ignibus cruciatus et aliis suppliciis tortus, demum capitis damnatus est, et, cum carnifex corruisset neque ullus alius gladio illum ferire ausus esset, orans obdormivit in Domino.
Lugduni, in Gallia, sancti Verani Episcopi, cujus vita fuit fide et virtutum meritis illustris.
Constantinopoli sancti Theodori, Abbatis Studitæ, qui, pro fide catholica adversus Iconoclastas strenue pugnans, factus est apud universam Ecclesiam catholicam celebris.
In monasterio Cryptæ Ferratæ, in agro Tusculano, sancti Bartholomæi Abbatis, qui fuit socius beati Nili, ejusque vitam conscripsit.
In provincia Samnii beati Mennæ solitarii, cujus virtutes et miracula sanctus Gregorius Papa commemorat.
