Quarto Idus Februarii
_
Apud montem Cassinum sanctæ Scholasticæ Virginis, sororis sancti Benedicti Abbatis, qui ejus animam, instar columbæ, migrantem e corpore in cælum ascendere vidit.
Romæ sanctorum Martyrum Zotici, Irenæi, Hyacinthi et Amantii.
Ibidem, via Lavicana, sanctorum decem militum Martyrum.
Item Romæ, via Appia, sanctæ Soteris, Virginis et Martyris; quæ (ut scribit sanctus Ambrosius), nobili genere nata, parentum Consulatus et Præfecturas ob Christum contempsit. Hæc, jussa idolis immolare, et non acquiescens, graviter et diutissime alapis cæsa est; et, cum cetera quoque poenarum genera vicisset, demum, percussa gladio, læta migravit ad Sponsum.
In Campania sancti Silvani, Episcopi et Confessoris.
In Stabulo Rhodis, in territorio Senensi, sancti Guilielmi Eremitæ.
In pago Rotomagensi sanctæ Austrebertæ Virginis, miraculis celebris.
