Quinto Kalendas Julii
_
In Galatia sancti Crescentis, qui fuit beati Pauli Apostoli discipulus. Hic, in Gallias transitum faciens, verbo prædicationis multos ad fidem Christi convertit; regressus vero ad gentem cui specialiter datus erat Episcopus, demum, sub Trajano, cum Galatas ipsos usque ad finem vitæ suæ in opere Domini confirmasset, martyrium consummavit.
Cordubæ, in Hispania, sanctorum Martyrum Zoili, et aliorum decem et novem.
Cæsareæ, in Palæstina, sancti Anecti Martyris, qui, in persecutione Diocletiani, sub Urbano Præside, cum alios ad martyrium hortatus esset et idola oratione sua prostrasset, a decem militibus verberari jussus est; ac tandem, manibus pedibusque præcisis, truncatus capite, martyrii coronam accepit.
Constantinopoli sancti Sampsonis Presbyteri, pauperum exceptoris.
In castro Cainone, in Gallia, sancti Joannis, Presbyteri et Confessoris.
Varadini, in Hungaria, sancti Ladislai Regis, qui clarissimis miraculis usque ad diem hodiernum coruscat.
