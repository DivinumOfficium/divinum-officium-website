Pridie Kalendas Octobris
_
In Bethlehem Judæ depositio sancti Hieronymi Presbyteri, Confessoris et Ecclesiæ Doctoris, qui, omnium studia litterarum adeptus ac probatorum Monachorum imitator factus, multa hæresum monstra gladio suæ doctrinæ confodit; demum, cum ad decrepitam usque vixisset ætatem, in pace quievit, sepultusque est ad Præsepe Domini. Ejus corpus, postea Romam delatum, in Basilica sanctæ Mariæ Majoris conditum fuit.
Romæ sancti Leopardi Martyris, qui ex Juliani Apostatæ domesticis fuit; cui caput amputatum est, et corpus ejus Aquisgranum postea translatum.
Solodori, in Gallia, passio sanctorum Martyrum Victoris et Ursi, ex gloriosa legione Thebæorum, qui, sub Maximiano Imperatore, primum diris suppliciis cruciati, sed, cælesti super eos lumine coruscante, ruentibus in terram ministris, erepti; deinde in ignem missi, sed in nullo penitus læsi; novissime gladio consummati sunt.
Placentiæ sancti Antonini Martyris, ex eadem legione.
Eodem die sancti Gregorii, Episcopi magnæ Armeniæ, qui, sub Diocletiano, multa passus est; ac tandem, Constantini Magni Imperatoris tempore, in pace quievit.
Cantuariæ, in Anglia, sancti Honorii, Episcopi et Confessoris.
Romæ sanctæ Sophiæ Viduæ, matris sanctarum Virginum et Martyrum Fidei, Spei et Caritatis.
