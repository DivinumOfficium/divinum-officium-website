Sexto Idus Martii
_
Sanctorum Quadraginta Martyrum, quorum natalis pridie hujus diei recensetur.
Apameæ, in Phrygia, natalis sanctorum Martyrum Caji et Alexandri, qui (ut scribit Apollinaris, Hierapolitanus Episcopus, in libro adversus Cataphrygas hæreticos), in persecutione Marci Antonini et Lucii Veri, glorioso martyrio coronati sunt.
In Perside passio sanctorum quadraginta duorum Martyrum.
Corinthi sanctorum Martyrum Codrati, Dionysii, Cypriani, Anecti, Pauli et Crescentis, qui, in persecutione Decii et Valeriani, sub Jasone Præside, gladio cæsi sunt.
In Africa sancti Victoris Martyris, in cujus solemnitate sanctus Augustinus ad populum de ipso tractatum habuit.
Romæ sancti Simplicii, Papæ et Confessoris.
Hierosolymis sancti Macarii, Episcopi et Confessoris; cujus hortatu loca sancta a Constantino Magno et beata Helena, ejus matre, expurgata sunt et sacris Basilicis illustrata.
Lutetiæ Parisiorum depositio sancti Droctovei Abbatis, qui fuit discipulus beati Germani Episcopi.
In monasterio Bobiensi sancti Attalæ Abbatis, miraculis clari.
