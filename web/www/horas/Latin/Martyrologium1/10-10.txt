Sexto Idus Octobris
_
Coloniæ Agrippinæ sancti Gereonis Martyris, cum aliis trecentis decem et octo; qui pro vera pietate, in persecutione Maximiani, gladiis patientes colla subdiderunt.
In territorio ejusdem urbis sanctorum Victoris et Sociorum Martyrum.
Bonnæ, in Germania, sanctorum Martyrum Cassii et Florentii, cum aliis plurimis.
Nicomediæ sanctorum Martyrum Eulampii, et sororis Eulampiæ Virginis. Hæc porro, cum audisset pro Christo fratrem torqueri, in mediam turbam exsiluit, et, fratrem amplexata, huic sociam se adjunxit; atque ambo, conjecti in ollam ferventis olei, sed nulla ex parte læsi, tandem, una cum aliis ducentis, qui eo miraculo permoti crediderant in Christum, capitis obtruncatione martyrium compleverunt.
In Creta insula beati Pinyti, inter Episcopos nobilissimi. Hic, Gnosiæ urbis Episcopus, sub Marco Antonino Vero et Lucio Aurelio Commodo floruit, et in scriptis suis, velut in quodam speculo, viventem sui reliquit imaginem.
Eboraci, in Anglia, sancti Paulini Episcopi, qui fuit beati Gregorii Papæ discipulus; et, una cum aliis, ad prædicandum Evangelium illuc ab eo missus, Edwinum Regem ejusque populum ad Christi fidem convertit.
Populonii, in Tuscia, sancti Cerbonii, Episcopi et Confessoris, qui (ut sanctus Gregorius Papa refert) in vita et morte miraculis claruit.
Veronæ sancti Cerbonii Episcopi. 
Capuæ sancti Paulini Episcopi.
