Decimo octavo Kalendas Maji
_
Sancti Justini, Philosophi et Martyris, cuius memoria pridie hujus diei recensetur.
Romæ, via Appia, natalis sanctorum Martyrum Tiburtii, Valeriani et Maximi, sub Alexandro Imperatore et Almachio Præfecto. Horum duo primi, beatæ Cæciliæ exhortatione ad Christum conversi et a sancto Urbano Papa baptizati, postmodum, ob fidei confessionem, fustibus cæsi, gladio percussi sunt; Maximus vero, Præfecti cubicularius, cum et ipse, eorum permotus constantia et angelica visione firmatus, in Christum credidisset, tamdiu plumbatis verberatus est, donec spiritum exhalaret.
Interamnæ sancti Proculi, Episcopi et Martyris.
Eodem die sancti Ardalionis mimi, qui, dum Sacris Christianorum in theatro illuderet, derepente mutatus est, et ea non solum verbis, sed etiam testimonio sui sanguinis comprobavit.
Interamnæ sanctæ Domninæ, Virginis et Martyris, cum Sociis Virginibus coronatæ.
Alexandriæ sanctæ Thomaidis Martyris, quæ a socero, cujus impudicis noluerat consentire votis, gladio percussa est atque in duas partes per medium discissa.
Lugduni, in Gallia, sancti Lamberti, Episcopi et Confessoris.
Alexandriæ sancti Frontonis Abbatis, cujus vita sanctitate et miraculis claruit.
Romæ sancti Abundii, Mansionarii Ecclesiæ sancti Petri.
