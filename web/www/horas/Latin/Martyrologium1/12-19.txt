Quartodecimo Kalendas Januarii
_
In Mauritania sancti Timothei Diaconi, qui ob Christi fidem, post diros carceres, in ignem conjectus, martyrium consummavit.
Alexandriæ beati Nemesii Martyris, qui, primo per calumniam quasi latro Judici delatus, eoque crimine absolutus, mox, in persecutione Decii, Christianæ religionis nomine accusatur Aemiliano Judici; a quo, geminatis suppliciis excruciatus, cum latronibus jussus est incendi, Salvatoris deferens similitudinem, qui una cum latronibus pertulit crucem.
Nicææ, in Bithynia, sanctorum Martyrum Darii, Zosimi, Pauli et Secundi.
Nicomediæ sanctorum Martyrum Cyriaci, Paulilli, Secundi, Anastasii, Syndimii et Sociorum.
Gazæ, in Palæstina, passio sanctarum Meuris et Theæ.
Romæ depositio sancti Anastasii Papæ Primi, viri ditissimæ paupertatis et apostolicæ sollicitudinis, quem (ut ait sanctus Hieronymus) diu Roma habere non meruit, ne orbis caput sub tali Episcopo truncaretur; nam, haud multo post ejus obitum, Roma a Gothis capta et direpta fuit.
Antisiodori sancti Gregorii, Episcopi et Confessoris.
Aurelianis, in Gallia, sancti Adjuti Abbatis, prophetico spiritu illustris.
Romæ sanctæ Faustæ, quæ fuit mater sanctæ Anastasiæ, ac nobilitate et pietate exstitit insignis.
