Pridie Nonas Januarii
_
Octava sanctorum Innocentium Martyrum. 
In Creta natalis sancti Titi, qui, ab Apostolo Paulo Episcopus Cretensium ordinatus, et, post pradicationis officium fidelissime consummatum, finem beatum adeptus, in ea sepultus est Ecclesia, ubi a beato Apostolo dignus minister fuerat constitutus. Ipsius tamen festivitas octavo Idus Februarii celebratur.
Romæ sanctorum Martyrum Prisci Presbyteri, et Priscilliani Clerici, ac Benedictæ, religiosæ feminæ; qui, tempore impiissimi Juliani, gladio martyrium compleverunt.
Item Romæ beatæ Dafrosæ, uxoris sancti Flaviani Martyris, ac matris sanctarum Bibianæ et Demetriæ, Virginum et Martyrum; quæ, post interfectionem viri sui, primum exsilio relegata, deinde, sub præfato Principe, capite plexa est.
Bononiæ sanctorum Hermetis, Aggæi et Caji Martyrum, qui sub Maximiano Imperatore passi sunt.
Adrumeti, in Africa, commemoratio sancti Mavili Martyris, qui in persecutione Severi Imperatoris, a sævissimo Præside Scapula damnatus ad bestias, martyrii coronam accepit.
Item in Africa præclarissimorum Martyrum Aquilini, Gemini, Eugenii, Marciani, Quincti, Theodoti et Tryphonis.
Apud Lingonas, in Gallia, sancti Gregorii Episcopi, miraculis clari.
Rhemis, in Gallia, sancti Rigoberti, Episcopi et Confessoris.
