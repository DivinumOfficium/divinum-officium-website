Quintodecimo Kalendas Julii
_
Romæ natalis sanctorum ducentorum et sexaginta duorum Martyrum, qui, in persecutione Diocletiani, pro fide Christi sunt necati, ac positi via Salaria veteri, ad clivum Cucumeris.
Vesontione, in Galliis, sancti Antidii, Episcopi et Martyris, qui, ob Christi fidem, a Wandalis occisus fuit.
Apolloniæ, in Macedonia, sanctorum Martyrum Atheniensium Isauri Diaconi, Innocentii, Felicis, Jeremiæ et Peregrini, qui, a Tripontio Tribuno varie torti, capite obtruncati sunt.
Tarracinæ, in Campania, sancti Montani militis, qui, sub Hadriano Imperatore et Leontio Consulari, post multa tormenta, martyrii coronam accepit.
Apud Venafrum, in Campania, sanctorum Martyrum Nicandri et Marciani, qui, in persecutione Maximiani, capite cæsi sunt.
Chalcedone sanctorum Martyrum Manuelis, Sabelis et Ismælis, qui, pacis causa apud Julianum Apostatam pro Persarum Rege legatione fungentes, ab ipso Imperatore, cum idola venerari compellerentur idque constanti animo recusarent, gladio feriri jubentur.
Ameriæ, in Umbria, sancti Himerii Episcopi, cujus corpus Cremonam, in Insubria, translatum est.
In pago Bituricensi sancti Gundulphi Episcopi.
Aurelianis, in Gallia, sancti Aviti, Presbyteri et Confessoris.
In Phrygia sancti Hypatii Confessoris.
Item sancti Bessarionis Anachoretæ.
Pisis, in Tuscia, sancti Rainerii Confessoris.
