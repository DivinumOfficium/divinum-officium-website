Kalendis Septembris
_
In provincia Narbonensi sancti Atgidii, Abbatis et Confessoris, cujus nomine est appellatum oppidum, quod postea crevit in loco, ubi ipse monasterium erexerat et mortalis vitæ cursum absolverat.
Sentiani, in finibus Apuliæ, passio sanctorum Donati et alterius Felicis; qui, sanctorum Bonifatii et Theclæ filii, a Valeriano Judice, sub Maximiano Imperatore, jussi sunt, post varia tormenta, capite præcidi hodierna die, in qua et festivitas aliorum ex duodecim fratribus, quorum natalis respectivis diebus agitur, instituta est celebrari. Ipsorum vero duodecim fratrum corpora Beneventum postea translata sunt, ibique honorifice asservata.
In Palæstina sanctorum Josue et Gedeonis.
Hierosolymis beatæ Annæ Prophetissæ, cujus sanctitatem sermo Evangelicus prodit.
Capuæ, via Aquaria, sancti Prisci Martyris, qui fuit unus de antiquis Christi discipulis.
Tuderti, in Umbria, sancti Terentiani, Episcopi et Martyris; qui, sub Hadriano Imperatore, Lætiani Proconsulis jussu, equuleo et scorpionibus cruciatus est, ac demum, abscissa lingua, capitis damnatus martyrium complevit.
Heracleæ, in Thracia, sancti Ammonis Diaconi, et sanctarum quadraginta Virginum, quas ille erudivit in fide, et, sub Licinio tyranno, ad martyrii gloriam secum perduxit.
In Hispania sanctorum Martyrum Vincentii et Læti.
Populonii, in Tuscia, sancti Reguli Martyris, qui ex Africa illuc venit, ibique, sub Totila, martyrium consummavit.
Capuæ sancti Prisci Episcopi, qui unus fuit ex illis Sacerdotibus, qui, in persecutione Wandalorum, ob fidem catholicam varie afflicti et vetustæ navi impositi, ex Africa ad Campaniæ littora pervenerunt, et Christianam religionem, in iis locis dispersi diversisque Ecclesiis præfecti, mirifice propagarunt. Ipsius autem fuerunt socii Castrensis, cujus dies natalis tertio Idus Februarii recolitur, Tammarus, Rosius, Heraclius, Secundinus, Adjutor, Marcus, Augvistus, Elpidius, Canion et Vindonius.
Apud Senonas beati Lupi, Episcopi et Confessoris; de quo refertur quod quadam die, præsente Clero, dum sacris altaribus adstaret, lapsa est cælitus gemma in ejus calicem sanctum.
Rhemis, in Gallia, sancti Xysti, qui fuit primus ejusdem civitatis Episcopus.
Apud Cenomanos, in Gallia, sancti Victorii Episcopi.
Apud Aquinum sancti Constantii Episcopi, prophetiæ dono multisque virtutibus clari.
Ad Aquas Duras, in Constantiensi Germaniæ territorio, sanctæ Verenæ Virginis.
