Sexto Kalendas Junii
_
Sancti Bedæ Venerabilis, Presbyteri, Confessoris et Ecclesiæ Doctoris; qui migravit in cælum octavo Kalendas Junii.
Sancti Joannis Primi, Papæ et Martyris; cujus dies natalis quintodecimo Kalendas Junii refertur, sed festivitas hac die, ob Translationem corporis ejus, potissimum celebratur.
Dorostori, in Mysia inferiore, passio beati Julii, qui, tempore Alexandri Imperatoris, cum esset veteranus et emeritæ militiæ, comprehensus est ab officialibus, et Maximo Præsidi oblatus; quo præsente, cum exsecraretur idola, et Christi nomen constantissime confiteretur, capitali sententia punitus est.
In pago Atrebatensi sancti Ranulphi Martyris.
Apud Soram sanctæ Restitutæ, Virginis et Martyris; quæ, sub Aureliano Imperatore et Agathio Proconsule, fidei certamine suscepto, dæmonum impetus, parentum blanditias et tortorum sævitiam superavit, ac demum, cum aliis Christianis, capite truncata, martyrio decorata est.
Arausicæ, in Galliis, sancti Eutropii Episcopi, virtutibus atque miraculis illustris.
Herbipoli, in Germania, sancti Brunonis, Episcopi et Confessoris.
