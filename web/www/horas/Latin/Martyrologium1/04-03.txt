Tertio Nonas Aprilis
_
Romæ natalis beati Xysti Primi, Papæ et Martyris; qui, temporibus Hadriani Imperatoris, summa cum laude rexit Ecclesiam, ac demum, sub Antonino Pio, ut sibi Christum lucrifaceret, libenter mortem sustinuit temporalem.
Tauromenii, in Sicilia, sancti Pancratii Episcopi, qui Christi Evangelium, quod a sancto Petro Apostolo illuc missus prædicaverat, martyrii sanguine consignavit.
Tomis, in Scythia, natalis sanctorum Martyrum Evagrii et Benigni.
Tyri, in Phoenicia, sancti Vulpiani Martyris, qui, in persecutione Maximiani Galerii, cum aspide et cane insutus culeo, in mare demersus fuit.
Thessalonicæ passio sanctarum Virginum Agapis et Chioniæ, Diocletiano Imperatore, sub quo et sancta Virgo Irene, earum soror, postmodum passura erat. Ambæ vero, cum Christum negare nollent, primum in carcere maceratæ sunt, postea in ignem missæ, sed a flammis intactæ, ibi, oratione ad Dominum fusa, animas reddiderunt.
In monasterio Medicii, in Bithynia, depositio sancti Nicetæ Abbatis, qui ob cultum sanctarum Imaginum, sub Leone Armeno, multa passus est, ac tandem, juxta Constantinopolim, Confessor quievit in pace.
In Anglia sancti Richardi, Episcopi Cicestrensis, sanctitate et miraculorum gloria conspicui.
Eboriaci, in territorio Meldensi, sanctæ Burgundofaræ, etiam Faræ nomine appellatæ, Abbatissæ et Virginis.
