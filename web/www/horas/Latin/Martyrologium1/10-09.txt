Septimo Idus Octobris
_
Lutetiæ Parisiorum natalis sanctorum Martyrum Dionysii Areopagitæ Episcopi, Rustici Presbyteri, et Eleutherii Diaconi. Ex his Dionysius, ab Apostolo Paulo baptizatus, primus Atheniensium Episcopus ordinatus est; deinde Romam venit, atque inde a beato Clemente, Romano Pontifice, in Gallias prædicandi gratia directus est, et ad præfatam urbem devenit; ibique, cum per aliquot annos commissum sibi opus fideliter prosecutus esset, tandem, a Præfecto Fescennino, post gravissima tormentorum genera, una cum Sociis, gladio animadversus, martyrium complevit.
Eodem die memoria sancti Abrahæ, Patriarchæ et omnium credentium Patris.
Apud Cassinum sancti Deusdedit Abbatis, qui, a Sicardo tyranno in carcerem trusus, illic, fame et ærumnis confectus, reddidit spiritum.
Apud Juliam, in territorio Parmensi, via Claudia, sancti Domnini Martyris; qui, sub Maximiano Imperatore, cum vellet persecutionis rabiem declinare, a persequentibus est comprehensus, et, gladio transverberatus, gloriose occubuit.
In Hannonia sancti Gisleni, Episcopi et Confessoris; qui, relicto Episcopatu, Monachi vitam in monasterio a se constructo exercuit, et multis virtutibus claruit.
Valentiæ, in Hispania Tarraconensi, sancti Ludovici Bertrandi, ex Ordine Prædicatorum, Confessoris; qui, apostolico spiritu clarus, Evangelium quod Americanis prædicaverat, vitæ innocentia multisque editis miraculis confirmavit.
Hierosolymis sanctorum Andronici et Athanasiæ conjugis.
Antiochiæ sanctæ Publiæ Abbatissæ, quæ, transeunte Juliano Apostata, Davidicum illud cum suis Virginibus canens: "Simulacra Gentium argentum et aurum", et; "Similes illis fiant qui faciunt ea"; Imperatoris jussu, alapis cæsa est, et graviter objurgata.
