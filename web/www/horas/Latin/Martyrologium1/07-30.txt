Tertio Kalendas Augusti
_
Romæ sanctorum Martyrum Abdon et Sennen Persarum, qui, sub Decio, catenis alligati et Romam adducti, pro Christi fide prius plumbatis cæsi sunt, deinde gladio interfecti.
Assisii, in Umbria, sancti Rufini Martyris.
Tuburbi Lucernariæ, in Africa, passio sanctarum Virginum Maximæ, Donatillæ et Secundæ; quarum duæ primæ, in persecutione Valeriani et Gallieni, aceto et felle potatæ, deinde plagis acerrimis cæsæ et equulei extensione cruciatæ, craticulis etiam exustæ et calce perfricatæ, postmodum cum Secunda, Virgine duodecim annorum, ad bestias simul projectæ, sed ab his intactæ, novissime gladio jugulatæ sunt.
Cæsareæ, in Cappadocia, sanctæ Julittæ Martyris, quæ, cum bona sua, a quodam potente sibi usurpata, in judicio repeteret, atque ille exceptionem daret quod ut Christiana non deberet audiri, mox a Judice jussa est thus idolis offerre, ut posset audiri. Quod illa constanter recusans, in ignem conjecta est, sicque spiritum Deo reddidit; corpus autem a flamma remansit illæsum. Ejus præclaras laudes sanctus Basilius Magnus egregio encomio celebravit.
Antisiodori sancti Ursi, Episcopi et Confessoris.
