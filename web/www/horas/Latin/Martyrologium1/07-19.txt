Quartodecimo Kalendas Augusti
_
Colossis, in Phrygia, natalis sancti Epaphræ, quem sanctus Paulus Apostolus concaptivum appellat. Hic, ab eodem Apostolo Colossis Episcopus ordinatus, ibidem, clarus virtutibus, martyrii palmam, pro ovibus sibi commendatis, virili agone percepit; cujus corpus Romæ, in Basilica sanctæ Mariæ Majoris, conditum est.
Treviris sancti Martini, Episcopi et Martyris.
Hispali, in Hispania, passio sanctarum Virginum Justæ et Rufinæ, quæ, a Præside Diogeniano comprehensæ, primo equulei extensione et ungularum laniatione vexatæ, postea carcere, inedia et variis torsionibus sunt afflictæ; tandem Justa in carcere spiritum exhalavit, Rufinæ vero cervix, in confessione Domini, confracta est.
Cordubæ, in Hispania, sanctæ Aureæ Virginis, beatorum Adulphi et Joannis Martyrum sororis; quæ aliquando in apostasiæ crimen a Mahumetano Judice inducta est, sed mox, facti poenitens, iterato certamine, hostem effuso sanguine superavit.
Romæ sancti Symmachi Papæ, qui, a schismaticorum factione diutius fatigatus, demum, sanctitate conspicuus, migravit ad Dominum.
Veronæ sancti Felicis Episcopi.
Apud Scetim, Aegypti montem, sancti Arsenii, Romanæ Ecclesiæ Diaconi; qui, Theodosii tempore, in solitudinem secessit, ibique, virtutibus omnibus consummatus et jugi lacrimarum imbre perfusus, spiritum Deo reddidit.
In Cappadocia sanctæ Macrinæ Virginis, filiæ sanctorum Basilii et Emmeliæ, atque sororis item sanctorum Episcoporum Basilii Magni, Gregorii Nysseni et Petri Sebastensis.
