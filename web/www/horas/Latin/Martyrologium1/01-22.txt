Undecimo Kalendas Februarii
_
Valentiæ, in Hispania Tarraconensi, sancti Vincentii, Levitæ et Martyris; qui, sub impiissimo Præside Daciano, carceres, famem, equuleum, distorsiones membrorum, laminas candentes, ferream cratem ignitam aliaque tormentorum genera perpessus, ad martyrii præmium evolavit in cælum; cujus passionis nobilem triumphum Prudentius luculenter versibus exsequitur, et beatus Augustinus ac sanctus Leo Papa summis laudibus commendant.
Apud Bethsaloen, in Assyria, sancti Anastasii Persæ Monachi, qui, post plurima tormenta carceris, verberum et vinculorum, quæ in Cæsarea Palæstinæ perpessus fuerat, a Persarum Rege Chosroa multis poenis affectus, ad ultimum decollatus est, cum prius septuaginta Socios, qui fuerant in fluenta demersi, ad martyrium præmisisset. Ejus caput Romam, ad Aquas Salvias, delatum est, una cum veneranda ejus imagine, cujus aspectu fugari dæmones morbosque curari, Acta secundi Concilii Nicæni testantur.
Ebreduni, in Galliis, sanctorum Martyrum Vincentii, Orontii et Victoris, qui martyrio in Diocletiani persecutione coronati sunt.
Novariæ sancti Gaudentii, Episcopi et Confessoris.
Soræ sancti Dominici Abbatis, miraculis clari.
