Pridie Nonas Aprilis
_
Hispali, in Hispania, sancti Isidori Episcopi, Confessoris et Ecclesiæ Doctoris, sanctitate et doctrina conspicui; qui zelo catholicæ fidei et ecclesiasticæ observantia disciplinæ Hispanias illustravit.
Mediolani depositio sancti Ambrosii Episcopi, Confessoris et Ecclesiæ Doctoris; cujus studio, inter cetera doctrinæ et miraculorum insignia, tempore Arianæ perfidiæ, tota fere Italia ad catholicam fidem conversa est. Ipsius tamen festivitas septimo Idus Decembris potissimum recolitur, quo die Episcopus Mediolanensis ordinatus est.
Thessalonicæ sanctorum Martyrum Agathopodis Diaconi, et Theoduli Lectoris, qui, sub Maximiano Imperatore et Faustino Præside, ob Christianæ fidei confessionem, in mare, alligato ad collum saxo, demersi sunt.
Constantinopoli sancti Platonis Monachi, qui pluribus annis adversus hæreticos, sanctarum Imaginum effractores, invicto animo decertavit.
In Palæstina sancti Zosimi Anachoretæ, qui funus sanctæ Mariæ Aegyptiacæ curavit.

