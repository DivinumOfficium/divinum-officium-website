Kalendis Martii
_
Romæ sanctorum Martyrum ducentorum sexaginta, quos jussit primo Claudius, pro Christi nomine damnatos, extra portam Salariam arenam fodere, deinde in amphitheatro sagittis militum interfici.
Item natalis sanctorum Martyrum Leonis, Donati, Abundantii, Nicephori et aliorum novem.
Massiliæ, in Gallia, sanctorum Martyrum Hermetis et Hadriani.
Heliopoli, apud Libanum, sanctæ Eudociæ Martyris, quæ, in persecutione Trajani, a Theodoto Episcopo baptizata et ad certamen munita, ibidem, Vincentii Præsidis jussu percussa gladio, martyrii coronam accepit.
Eodem die sanctæ Antoninæ Martyris, quæ in persecutione Diocletiani, cum Gentilium deos irrisisset, ideo, post varios cruciatus, in vase quodam inclusa, in paludem urbis Ceæ demersa est.
Romæ natalis sancti Felicis Papæ Tertii, qui sancti Gregorii Magni atavus fuit; qui etiam (ut ipse Gregorius refert), sanctæ Tharsillæ nepti apparens, illam ad cælestia regna vocavit.
Apud civitatem Werdam sancti Suitberti Episcopi, qui, tempore sancti Sergii Papæ Primi, apud Frisones, Batavos et alios Germaniæ populos Evangelium prædicavit.
Andegavi, in Gallia, sancti Albini, Episcopi et Confessoris, viri præclarissimæ virtutis et sanctitatis.
Apud Cenomanos, in Gallia, sancti Siviardi Abbatis.
Perusiæ Translatio sancti Herculani, Episcopi et Martyris, qui jussu Totilæ, Gothorum Regis, decollatus est. Ipsius autem corpus ita capiti unitum atque sanum, quadragesimo post abscissionem die (ut scribit sanctus Gregorius Papa), repertum est, ac si nulla ferri incisio illud tetigisset.
