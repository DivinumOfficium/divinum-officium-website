Quintodecimo Kalendas Novembris
_
In Bithynia natalis beati Lucæ Evangelistæ, qui, multa passus pro Christi nomine, obiit Spiritu Sancto plenus. Ipsius autem ossa postea Constantinopolim translata sunt, et inde Patavium delata.
Antiochiæ sancti Asclepiadis Episcopi, qui fuit unus ex præclaro illorum Martyrum numero, qui gloriose sub Macrino passi sunt.
Neocæsareæ, in Ponto, sancti Athenodori Episcopi, qui fuit frater sancti Gregorii Thaumaturgi; et, doctrina clarus, in persecutione Aureliani, martyrium consummavit.
Sinomovici, in territorio Bellovacensi, sancti Justi Martyris, qui adhuc puer, in persecutione Diocletiani Imperatoris, sub Rictiovaro Præside, capite amputatus est.
Romæ sanctæ Tryphoniæ, quæ Decii Cæsaris quondam uxor ac sanctæ Virginis et Martyris Cyrillæ mater exstitit; cujus corpus in crypta, juxta sanctum Hippolytum, sepultum est.
In finibus Edessenæ regionis, in Mesopotamia, commemoratio sancti Juliani Eremitæ, cognomento Sabæ, de quo agitur etiam sextodecimo Kalendas Februarii.
