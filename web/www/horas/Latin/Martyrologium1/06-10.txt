Quarto Idus Junii
_
Sanctæ Margaritæ Viduæ, Scotorum Reginæ, quæ sextodecimo Kalendas Decembris obdormivit in Domino.
Romæ, via Salaria, passio beati Getulii, clarissimi et doctissimi viri, ac susceptorum e sancta uxore Symphorosa beatorum septem fratrum Martyrum patris, ejusque Sociorum Cærealis, Amantii et Primitivi. Hi omnes, Hadriani Imperatoris jussu, a Licinio Consulari tenti, primum cæsi sunt, deinde in carcerem trusi; postremum, incendio traditi, sed nullo modo ab igne læsi, martyrium suum, fustibus illiso capite, compleverunt. Ipsorum autem corpora Symphorosa, beati Getulii uxor, collegit, et in arenario prædii sui honorifice sepelivit.
Item Romæ, via Aurelia, natalis sanctorum Basilidis, Tripodis, Mandalis et aliorum viginti Martyrum, sub Imperatore Aureliano et Urbis Præfecto Platone.
Neapoli, in Campania, sancti Maximi, Episcopi et Martyris; qui, ob strenuam Nicænæ fidei confessionem, a Constantio Imperatore in exsilium pulsus, ibidem, ærumnis confectus, decessit.
Prusæ, in Bithynia, sancti Timothei, Episcopi et Martyris, qui, sub Juliano Apostata, cum Christum ejurare noluisset, idcirco, ipsius Imperatoris jussu, capite abscissus est.
Coloniæ Agrippinæ sancti Maurini, Abbatis et Martyris.
Nicomediæ sancti Zachariæ Martyris.
In Hispania sanctorum Martyrum Crispuli et Restituti.
In Africa sanctorum Martyrum Aresii, Rogati et aliorum quindecim.
Petræ, in Arabia, sancti Asterii Episcopi, qui, ob fidem catholicam, ab Arianis multa passus et ab Imperatore Constantio in Africam relegatus est, ac tandem, in Ecclesiam suam restitutus, Confessor gloriosus occubuit.
Antisiodori sancti Censurii Episcopi.
