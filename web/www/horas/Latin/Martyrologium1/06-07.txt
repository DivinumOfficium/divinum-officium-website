Septimo Idus Junii
_
Constantinopoli natalis sancti Pauli, ejusdem civitatis Episcopi, qui sæpe ab Arianis ob fidem catholicam pulsus, et a sancto Julio Primo, Romano Pontifice, restitutus est; ac demum, ab Ariano Imperatore Constantio relegatus ad Cucusum, Cappadociæ oppidulum, ibidem, Arianorum insidiis crudeliter strangulatus, ad cælestia regna migravit. Ipsius autem corpus, Theodosio Imperatore, Constantinopolim summo honore translatum fuit.
Cordubæ, in Hispania, sanctorum Monachorum et Martyrum Petri Presbyteri, Wallabonsi Diaconi, Sabiniani, Wistremundi, Habentii et Jeremiæ, qui pro Christo, in persecutione Arabica, sunt jugulati.
Hermopoli, in Aegypto, sancti Lycarionis Martyris, qui laniatus, virgis ferreis ignitis cæsus, aliaque sævissima passus est, ac demum, gladio percussus, martyrium consummavit.
In Anglia sancti Roberti Abbatis, ex Ordine Cisterciensi.
