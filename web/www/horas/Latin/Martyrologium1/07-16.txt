Decimo septimo Kalendas Augusti
_
Festum beatæ Mariæ Virginis de monte Carmelo.
Sebaste, in Armenia, sanctorum Martyrum Athenogenis Episcopi, et decem discipulorum ejus, sub Diocletiano Imperatore.
Treviris sancti Valentini, Episcopi et Martyris.
Cordubæ, in Hispania, sancti Sisenandi, Levitæ et Martyris; qui a Saracenis, pro Christi fide, jugulatus est.
Eodem die natalis sancti Fausti Martyris, qui, sub Decio Imperatore, cruci affixus, quinque diebus in ea vixit, ac demum, sagittis confossus, migravit in cælum.
Santis, in Gallia, sanctorum Martyrum Raineldis Virginis, et Sociorum ejus, qui a barbaris, pro Christi fide, csesi sunt.
Bergomi sancti Domnionis Martyris.
Antiochiæ natalis beati Eustachii, Episcopi et Confessoris, doctrina et sanctitate celebris; qui, sub Ariano Imperatore Constantio, ob catholicæ fidei defensionem, exsilio Trajanopolim Thraciæ pulsus, ibidem in Domino requievit.
Capuæ sancti Vitaliani, Episcopi et Confessoris.
Apud Abbatiam Sanctissimi Salvatoris, dioecesis Constantiensis, in Gallia, sanctæ Mariæ-Magdalenæ Postel, Fundatricis Instituti Sororum Scholarum Christianarum a Misericordia, a Pio Papa Undecimo in sanctarum Virginum album relatæ.
Apud Ostia Tiberina, Translatio corporis sancti Hilarini Monachi, qui, una cum sancto Donato, in persecutione Juliani Apostatæ, comprehensus est, et, cum nollet sacrificare, demum, fustibus cæsus, Aretii, in Tuscia, martyrium sumpsit septimo Idus Augusti.
