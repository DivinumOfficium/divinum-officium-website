Decimo nono Kalendas Septembris
_
Vigilia Assumptionis beatæ Mariæ Virginis. 
Romæ natalis beati Eusebii, Presbyteri et Confessoris, qui, ab Ariano Imperatore Constantio, ob catholicæ fidei defensionem, in quodam domus suæ cubiculo inclusus, ibi, cum menses septem in oratione constanter perseverasset, dormitionem accepit. Ipsius autem corpus collegerunt Gregorius et Orosius Presbyteri, et in coemeterio Callisti, via Appia, sepelierunt.
Apameæ, in Syria, sancti Marcelli, Episcopi et Martyris; qui, cum Jovis delubrum diruisset, a furentibus Gentilibus occisus est.
Tuderti, in Umbria, sancti Callisti, Episcopi et Martyris.
In Illyrico sancti Ursicii Martyris, qui, sub Maximiano Imperatore et Aristide Præside, post multa et diversa tormenta, pro Christi nomine, gladio cæsus est.
In Africa sancti Demetrii Martyris.
In Aegina insula sanctæ Athanasiæ Viduæ, monastica observantia et miraculorum dono illustris.
