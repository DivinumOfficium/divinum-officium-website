Quinto Idus Aprilis
_
In Judæa sanctæ Mariæ Cleophæ, quam beatus Joannes Evangelista sororem sanctissimæ Dei Genitricis Mariæ nuncupat, et cum hac simul juxta crucem Jesu stetisse narrat.
Antiochiæ sancti Prochori, qui fuit unus de septem primis Diaconis; et, fide ac miraculis clarus, martyrio coronatus est.
Romæ natalis sanctorum Martyrum Demetrii, Concessi, Hilarii et Sociorum.
Cæsareæ, in Cappadocia, sancti Eupsychii Martyris, qui ob eversum Fortunæ fanum, sub Juliano Apostata, martyrium consummavit.
In Africa sanctorum Martyrum Massylitanorum, in quorum die natali sanctus Augustinus tractatum habuit.
Sirmii passio sanctarum septem Virginum et Martyrum, quæ, dato simul pretio sanguinis, vitam mercatæ sunt æternam.
Amidæ, in Mesopotamia, sancti Acatii Episcopi, qui pro redimendis captivis etiam vasa Ecclesiæ conflavit ac vendidit.
Rotomagi sancti Hugonis, Episcopi et Confessoris.
In civitate Diensi, in Gallia, sancti Marcelli Episcopi, miraculis clari.
Montibus, in Hannonia, beatæ Waldetrudis, vitæ sanctimonia et miraculis claræ.
Romæ Translatio corporis sanctæ Monicæ, matris beati Augustini Episcopi; quod, ex Ostiis Tiberinis, Martino Quinto Summo Pontifice, in Urbem delatum, in Ecclesia ejusdem beati Augustini honorifice reconditum fuit.
