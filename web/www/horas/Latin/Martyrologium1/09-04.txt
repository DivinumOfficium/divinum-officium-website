Pridie Nonas Septembris
_
In monte Nebo, terræ Moab, sancti Moysis, legislatoris et Prophetæ.
Neapoli, in Campania, natalis sanctæ Candidæ, quæ sancto Petro Apostolo, ad eam urbem venienti, prima occurrit, atque, ab eo baptizata, postea sancto fine quievit.
Treviris sancti Marcelli, Episcopi et Martyris.
Ancyræ, in Galatia, natalis sanctorum trium puerorum Martyrum, id est Rufini, Silvani et Vitalici.
Eodem die sanctorum Martyrum Magni, Casti et Maximi.
Cabillone, in Galliis, sancti Marcelli Martyris, qui, sub Antonino Imperatore, cum a Præside Prisco ad profanum convivium fuisset invitatus, et, hujusmodi epulas exsecrans, omnes qui aderant, cur idolis deservirent, libera increpatione corriperet, ab eodem Præside, inaudito crudelitatis genere, cingulo tenus defossus est in terra; sicque, cum in Dei laudibus triduo perseverasset, incontaminatum spiritum reddidit.
Eodem die sanctorum Thamelis, antea idolorum sacerdotis, et Sociorum Martyrum, sub Hadriano Imperatore.
Item sanctorum Martyrum Theodori, Oceani, Ammiani et Juliani; qui sub Maximiano Imperatore, dissectis pedibus in ignem conjecti, martyrium consummarunt.
Romæ sancti Bonifatii Primi, Papæ et Confessoris.
Arimini sancti Marini Diaconi.
