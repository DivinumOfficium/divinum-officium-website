Octavo Idus Augusti
_
In monte Thabor Transfiguratio Domini nostri Jesu Christi. 
Romæ, via Appia, in coemeterio Callisti, natalis beati Xysti Secundi, Papæ et Martyris, qui, in persecutione Valeriani, gladio animadversus, martyrii coronam accepit.
Item Romæ sanctorum Martyrum Felicissimi et Agapiti, ipsius beati Xysti Diaconorum; Januarii, Magni, Vincentii et Stephani, Subdiaconorum. Hi omnes, una cum eodem Pontifice pariter decollati sunt, atque in Prætextati coemeterio sepulti. Passus est etiam cum eis beatus Quartus, ut scribit sanctus Cyprianus.
Bononiæ natalis sancti Dominici Confessoris, qui Ordinis Fratrum Prædicatorum Fundator exstitit. Hic vir, sanctitate et doctrina clarissimus, virginitatem perpetuo illibatam custodivit, et, ob singularem meritorum gratiam, tres mortuos suscitavit; cumque prædicatione sua compressisset hæreses, ac plurimos ad religiosam et piam vitam instituisset, in pace quievit. Ejus autem festivitas pridie Nonas mensis hujus celebratur, ex constitutione Pauli Papæ Quarti.
In monasterio sancti Petri de Cardegna, Ordinis sancti Benedicti, apud Burgos, in Hispania, passio ducentorum Monachorum cum Stephano Abbate, qui a Saracenis pro Jesu Christi fide interfecti sunt, atque ibidem in claustro a Christianis sepulti.
Compluti, in Hispania, sanctorum Martyrum Justi et Pastoris fratrum, qui, cum adhuc pueri litteris imbuerentur, sponte ad martyrium, projectis in schola tabulis, cucurrerunt; et mox, a Daciano Præside teneri jussi et fustibus cædi, ambo, cum se mutuis exhortationibus constantissime corroborarent, extra civitatem perducti sunt, et ibi a carnifice jugulati.
Romæ sancti Hormisdæ, Papæ et Confessoris.
Amidæ, in Mesopotamia, sancti Jacobi Eremitæ, miraculis clari.
