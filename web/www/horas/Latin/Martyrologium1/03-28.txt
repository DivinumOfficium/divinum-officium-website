Quinto Kalendas Aprilis
_
Sancti Joannis de Capistrano, Sacerdotis ex Ordine Minorum et Confessoris, cujus memoria recolitur decimo Kalendas Novembris.
Cæsareæ, in Palæstina, natalis sanctorum Martyrum Prisci, Malchi et Alexandri. Hi tres, in persecutione Valeriani, cum in suburbano agello supradictæ urbis habitarent, atque in ea cælestes martyrii proponerentur coronæ, ultro Judicem, divino fidei calore succensi, adeunt, et cur tantum in sanguinem piorum desæviret, objurgant; quos ille continuo, pro Christi nomine, bestiis tradidit devorandos.
Tarsi, in Cilicia, sanctorum Martyrum Castoris et Dorothei.
In Africa sanctorum Martyrum Rogati, Successi et aliorum sexdecim.
Apud Nursiam sancti Spei Abbatis, miræ patientiæ viri, cujus anima (ut refert sanctus Gregorius Papa), cum ex hac vita migraret, in columbæ specie a cunctis fratribus visa est in cælum ascendere.
Cabillone, in Galliis, depositio sancti Gunthramni, Regis Francorum, qui spiritalibus actionibus ita se mancipavit, ut, relictis sæculi pompis, thesauros suos largiter Ecclesiis et pauperibus erogaret.
