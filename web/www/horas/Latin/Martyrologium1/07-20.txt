Tertiodecimo Kalendas Augusti
_
Antiochiæ passio sanctæ Margaritæ, Virginis et Martyris.
In monte Carmelo sancti Eliæ Prophetæ.
In Judæa natalis beati Joseph, qui cognominatus est Justus, quem Apostoli cum beato Matthia statuerunt ut locum apostolatus Judæ proditoris impleret; sed, cum sors cecidisset super Matthiam, ipse, nihilominus prædicationis et sanctitatis officio inserviens, multamque pro fide Christi a Judæis persecutionem sustinens, victorioso fine quievit. De quo etiam refertur quod venenum biberit, et nihil ex hoc triste propter Domini fidem pertulerit.
Cordubæ, in Hispania, sancti Pauli, Diaconi et Martyris; qui, cum infideles principes argueret Mahumeticæ impietatis ac sævitiæ, et Christum constantissime prædicaret, idcirco, eorum jussu necatus, ad præmia evolavit in cælum.
Damasci sanctorum Martyrum Sabini, Juliani, Maximi, Macrobii, Cassiæ et Paulæ, cum aliis decem.
In Lusitania sanctæ Wilgefortis, Virginis et Martyris; quæ, pro Christiana fide ac pudicitia decertans, in cruce meruit gloriosum obtinere triumphum.
Eodem die natalis sanctorum Flaviani Secundi, Episcopi Antiocheni, et Eliæ, Episcopi Hierosolymitani; qui, pro Synodo Chalcedonensi ab Anastasio Imperatore ambo in exsilium acti, victores migrarunt ad Dominum.
In pago Bononiensi, in Gallia, sancti Vulmari Abbatis, admirandæ sanctitatis viri.
Treviris sanctæ Severæ Virginis.
