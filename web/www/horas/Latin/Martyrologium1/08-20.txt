Tertiodecimo Kalendas Septembris
_
In territorio Lingoniensi deposito sancti Bernardi primi Clarævallensis Abbatis, vita, doctrina et miraculis gloriosi, quem Pius Octavus Pontifex Maximus universalis Ecclesiæ Doctorem declaravit, et confirmavit.
In Judæa sancti Samuelis Prophetæ, cujus sancta ossa (ut beatus Hieronymus scribit) Arcadius Augustus Constantinopolim transtulit, et prope Septimum collocavit.
Eodem die sancti Lucii Senatoris, qui perspecta constantia Theodori, Cyrenensis Episcopi in martyrio positi, ad fidem Christi conversus, ad eam etiam Dignianum Præsidem pertraxit; cum quo Cyprum profectus, cum ibi alios Christianos pro confessione Domini coronari videret, ultro se ipsum obtulit, et eamdem martyrii coronam, capitis obtruncatione, promeruit.
In Thracia sanctorum triginta septem Martyrum, qui sub Præside Apelliano pro Christi fide, manibus pedibusque præcisis, in caminum ardentem injecti sunt.
Item sanctorum Martyrum Severi et Memnonis Centurionis, qui eodem mortis genere consummati, victores abierunt in cælum.
Cordubæ sanctorum Martyrum Leovigildi et Christophori Monachorum, qui in Arabum persecutione pro christianæ fidei defensione in carcerem conjecti, ac mox, cervicibus abscissis, igni traditi, martyrii palmam adepti sunt.
Romæ beati Porphyrii hominis Dei, qui sanctum Martyrem Agapitum erudivit in fide et doctrina Christi.
In Herio insula sancti Philiberti Abbatis.
In castro Cainone sancti Maximi Confessoris, discipuli beati Martini Episcopi.
In Monte Senario Florentinæ dioecesis beati Manetii Confessoris ex Septem Fundatoribus Ordinis Servorum beatæ Mariæ Virginis, qui eidem hymnos dicens expiravit.
