Octavo Idus Januarii
_
Epiphania Domini. 
Florentiæ natalis sancti Andreæ Corsini, civis Florentini, ex Ordine Carmelitarum, Episcopi Fæsulani et Confessoris; quem, miraculis clarum, Urbanus Papa Octavus in Sanctorum numerum retulit. Ejus autem festivitas recolitur pridie Nonas Februarii.
Barcinone, in Hispania, item natalis sancti Raymundi de Penafort, ex Ordine Prædicatorum, Confessoris, doctrina et sanctitate celebris. Ipsius vero festum decimo Kalendas Februarii celebratur.
In Africa commemoratio plurimorum sanctorum Martyrum, qui, in persecutione Severi, ad palum ligati sunt et igne consumpti.
In territorio Rhemensi passio sanctæ Macræ Virginis, quæ, in persecutione Diocletiani, jubente Rictiovaro Præside, cum in ignem esset præcipitata et permansisset illæsa, dehinc, mamillis abscissis et squalore carceris afflicta, super testas etiam acutissimas ac prunas volutata, tandem orans migravit ad Dominum.
Rhedonis, in Gallia, sancti Melanii, Episcopi et Confessoris; qui, post innumerabilium signa virtutum, jugiter cælo intentus, gloriosus migravit a sæculo.
Geris, in Aegypto, sancti Nilammonis reclusi, qui, dum ad Episcopatum traheretur invitus, in oratione spiritum Deo reddidit.
