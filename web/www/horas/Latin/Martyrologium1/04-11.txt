Tertio Idus Aprilis
_
Sancti Leonis Papæ Primi, cognomento Magni, Confessoris et Ecclesiæ Doctoris, cujus dies natalis recolitur quarto Idus Novembris.
Pergami, in Asia, sancti Antipæ, testis fidelis, cujus meminit sanctus Joannes in Apocalypsi. Ipse autem Antipas, sub Domitiano Imperatore, in bovem æneum candentem conjectus, martyrium consummavit.
Salonæ, in Dalmatia, sanctorum Martyrum Domnionis Episcopi, cum militibus octo.
Gortynæ, in Creta, sancti Philippi Episcopi, vita et doctrina clarissimi, qui, temporibus Marci Antonini Veri et Lucii Aurelii Commodi, Ecclesiam sibi creditam regens, a furore Gentilium et ab hæreticorum insidiis eamdem tutatus est.
Nicomediæ sancti Eustorgii Presbyteri.
Spoleti sancti Isaac, Monachi et Confessoris, cujus virtutes sanctus Gregorius Papa commemorat.
Apud Gazam, in Palæstina, sancti Barsanuphii Anachoretæ, sub Justiniano Imperatore.
