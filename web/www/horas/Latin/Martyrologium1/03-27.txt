Sexto Kalendas Aprilis
_
Driziparæ, in Pannonia, sancti Alexandri militis, qui, sub Maximiano Imperatore, post multos pro Christo agones superatos multaque miracula edita, capitis abscissione martyrium complevit.
In Illyrico sanctorum Phileti Senatoris, Lydiæ uxoris, et filiorum Macedonis et Theoprepii, itemque Amphilochii Ducis, et Cronidæ Commentariensis; qui, pro Christi confessione, tormentis pluribus superatis, coronam gloriæ sunt adepti.
In Perside sanctorum Martyrum Zanitæ, Lazari, Marotæ, Narsetis et aliorum quinque, qui sub Rege Persarum Sapore, sævissime trucidati, martyrii palmam meruerunt.
Salisburgi, in Norico, sancti Ruperti, Episcopi et Confessoris, qui apud Bavaros et Noricos Evangelium mirifice propagavit.
In Aegypto sancti Joannis Eremitæ, magnæ sanctitatis viri, qui, inter cetera virtutum insignia, etiam prophetico spiritu plenus, Theodosio Imperatori victorias de tyrannis Maximo et Eugenio prædixit.
