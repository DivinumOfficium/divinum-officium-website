Idibus Martii
_
Cæsareæ, in Cappadocia, passio sancti Longini militis, qui Domini latus lancea perforasse perhibetur.
Eodem die natalis sancti Aristobuli, Apostolorum discipuli, qui, cursu prædicationis peracto, martyrium consummavit.
In Hellesponto sancti Menigni fullonis, qui sub Decio Imperatore passus est.
In Aegypto sancti Nicandri Martyris, qui, cum sanctorum Martyrum reliquias studiose perquireret, et ipse meruit effici Martyr, sub Diocletiano Imperatore.
Cordubæ, in Hispania, sanctæ Leocritiæ, Virginis et Martyris; quæ ob Christi fidem, in persecutione Arabica, diversis cruciatibus afflicta et gladio decollata est.
Thessalonicæ sanctæ Matronæ, quæ, cum esset ancilla cujusdam Judææ, et occulte Christum coleret, ac furtivis orationibus quotidie Ecclesiam frequentaret, a domina sua est deprehensa et multipliciter afflicta, atque novissime, robustis fustibus usque ad mortem cæsa, in confessione Christi, incorruptum Deo spiritum reddidit.
Reate sancti Probi Episcopi, cui morienti Juvenalis et Eleutherius Martyres adfuerunt.
Apud Capuam sancti Speciosi Monachi, cujus animam (ut scribit beatus Gregorius Papa) germanus ejus deferri vidit in cælum.
