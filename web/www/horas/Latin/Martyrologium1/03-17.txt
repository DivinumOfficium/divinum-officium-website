Sextodecimo Kalendas Aprilis
_
Apud civitatem Dunum, in Hibernia, natalis sancti Patricii, Episcopi et Confessoris, qui primus in ea insula Christum evangelizavit, et maximis miraculis et virtutibus claruit.
Hierosolymis sancti Joseph ab Arimathæa, qui nobilis Decurio et discipulus Domini exstitit; atque ipsius Domini corpus, de cruce depositum, in monumento suo novo sepelivit.
Romæ sanctorum Alexandri et Theodori Martyrum.
Alexandriæ commemoratio plurimorum sanctorum Martyrum, qui a Serapidis cultoribus comprehensi, et, cum adorare idolum constanter renuissent, sævissime cæsi sunt, tempore Theodosii Imperatoris; qui mox rescriptum dedit, ut Serapidis templum destrueretur.
Constantinopoli sancti Pauli Martyris, qui, sub Constantino Copronymo, cum sanctarum Imaginum cultum defenderet, igne combustus est.
Cabillone, in Galliis, sancti Agricolæ Episcopi.
Nivigellæ, in Brabantia, sanctæ Gertrudis Virginis, quæ, clarissimo genere orta, despiciens mundum et toto vitæ suæ cursu in omnibus sanctitatis officiis se exercens, Christum sponsum in cælis habere meruit.
