Quinto Idus Decembris
_
Carthagine sancti Restituti, Episcopi et Martyris, in cujus solemnitate sanctus Augustinus de ipso ad populum sermonem habuit.
Item in Africa sanctorum Martyrum Petri, Successi, Bassiani, Primitivi et aliorum viginti.
Toleti, in Hispania, natalis sanctæ Leocadiæ, Virginis et Martyris; quæ, in persecutione Diocletiani Imperatoris, a Præfecto Hispaniarum Daciano inclusa carcere ac dire macerata, in eo tandem, cum gravissimos beatæ Eulaliæ et reliquorum Martyrum cruciatus audisset, impollutum spiritum, genibus in oratione positis, Christo reddidit.
Lemovicis, in Aquitania, sanctæ Valeriæ, Virginis et Martyris.
Veronæ sancti Proculi Episcopi, qui, in persecutione Diocletiani, colaphis ac fustibus cæsus, e civitate pulsus est, ac tandem, in Ecclesiam suam restitutus, quievit in pace.
Papiæ sancti Syri, qui fuit primus ejusdem civitatis Episcopus, atque apostolicis signis et virtutibus claruit.
Apameæ, in Syria, beati Juliani Episcopi, qui, tempore Severi, sanctitate refulsit.
Petragoricis, in Gallia, sancti Cypriani Abbatis, magnæ sanctitatis viri.
Nazianzi, in Cappadocia, sanctæ Gorgoniæ, quæ fuit beatæ Nonnæ filia, atque beatorum Gregorii Theologi et Cæsarii soror, cujus ipse Gregorius virtutes et miracula conscripsit.
