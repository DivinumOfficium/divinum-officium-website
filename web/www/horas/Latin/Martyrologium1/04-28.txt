Quarto Kalendas Maji
_
Ravennæ natalis sancti Vitalis Martyris, viri sanctæ Valeriæ ac patris sanctorum Gervasii et Protasii; qui, cum beati Ursicini corpus sublatum debita honestate sepelisset, tentus est a Paulino Consulari, et, post equulei tormenta, jussus deponi in profundam foveam, et terra ac lapidibus obrui; talique martyrio migravit ad Christum.
Atinæ, in Campania, sancti Marci, qui, a beato Petro Apostolo Episcopus ordinatus, Aequicolis primus Evangelium prædicavit, et in persecutione Domitiani, sub Maximo Præside, martyrii coronam accepit.
Prusæ, in Bithynia, sanctorum Martyrum Patricii Episcopi, Acatii, Menandri et Polyæni.
Eodem die sanctorum Martyrum Aphrodisii, Caralippi, Agapii et Eusebii.
In Pannonia sancti Pollionis Martyris, sub Diocletiano Imperatore.
Mediolani sanctæ Valeriæ Martyris, uxoris sancti Vitalis ac matris sanctorum Gervasii et Protasii.
Alexandriæ passio sanctæ Theodoræ, Virginis et Martyris. Hæc, idolis sacrificare contemnens, in lupanar est tradita, sed repente quidam ex fratribus, nomine Didymus, miro Dei favore, commutatis vestibus, illam eripuit; qui postea, in persecutione Diocletiani, sub Eustratio Præside, simul cum eadem Virgine percussus, simul coronatus est.
Turiasone, in Hispania Tarraconensi, sancti Prudentii, Episcopi et Confessoris.
Corfinii, in Pelignis, sancti Pamphili, Valvensis Episcopi, caritate in pauperes et virtute miraculorum illustris; cujus corpus Sulmone conditum est.
In pago sancti Laurentii ad Separim, dioecesis Lucionensis, sancti Ludovici Mariæ Grignion a Montfort, Confessoris, Fundatoris Missionariorum Societatis Mariæ et Filiarum a Sapientia, apostolicæ vitæ forma, prædicatione et devotione mariali insignis, quem Pius Papa Duodecimus Sanctorum catalogo adscripsit.