Kalendis Decembris
_
Sancti Nahum Prophetæ, in Begabar quiescentis.
Romæ sanctorum Martyrum Diodori Presbyteri, et Mariani Diaconi, cum aliis pluribus, qui, sub Numeriano Principe, cum in Arenario natalitia Martyrum agerent, illic, obstructa a persecutoribus janua cryptæ ac diruta desuper mole, martyrii gloriam meruerunt.
Item Romæ passio sanctorum Lucii, Rogati, Cassiani et Candidæ.
Narniæ sancti Proculi, Episcopi et Martyris; qui, post multa egregia opera, a Rege Gothorum Totila jussus est decollari.
In civitate Casalensi sancti Evasii, Episcopi et Martyris.
Eodem die sancti Ansani Martyris, qui, sub Diocletiano Imperatore, Romæ confessus Christum et in carcerem trusus, deinde Senas, in Tuscia, perductus, ibidem capitis obtruncatione cursum martyrii perfecit.
Ameriæ, in Umbria, sancti Olympiadis, viri Consularis, qui a beata Firmina ad fidem est conversus, et sub Diocletiano, in equuleo tortus, martyrium consummavit.
Arbele, in Perside, sancti Ananiæ Martyris.
Mediolani sancti Castritiani Episcopi, qui, in maxima Ecclesiæ perturbatione, virtutum meritis ac rerum pie religioseque gestarum laude enituit.
Brixiæ sancti Ursicini Episcopi.
Noviomi, in Belgio, sancti Eligii Episcopi, cujus vitam admirandam multiplex signorum numerus commendat.
Apud Virodunum, in Gallia, sancti Agerici Episcopi.
Eodem die sanctæ Nataliæ, uxoris beati Hadriani Martyris, quæ, sub Diocletiano Imperatore, sanctis Martyribus, Nicomediæ in carcere detentis, multo tempore ministravit; impletoque eorum certamine, Constantinopolim est profecta, et ibidem in pace quievit.
