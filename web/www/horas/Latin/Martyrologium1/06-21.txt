Undecimo Kalendas Julii
_
Item Romæ sanctæ Demetriæ Virginis, quæ, sanctorum Martyrum Flaviani et Dafrosæ filia ac sanctæ Virginis et Martyris Bibianæ soror, ipsa quoque, sub Juliano Apostata, martyrio coronata est.
Eodem die sancti Eusebii, Samosateni Episcopi; qui, tempore Constantii, Imperatoris Ariani, sub habitu militari incognitus Ecclesias Dei visitabat, ut in fide catholica illas confirmaret. Deinde, sub Valente, in Thraciam relegatur; sed, reddita pace Ecclesiæ, tempore Theodosii, ab exsilio revocatus, tandem, cum iterum Ecclesias visitaret, ei caput, tegula per mulierem Arianam desuper immissa, confractum est, sicque Martyr occubuit.
Iconii, in Lycaonia, sancti Terentii, Episcopi et Martyris.
Syracusis, in Sicilia, natalis sanctorum Martyrum Rufini et Martiæ.
In Africa sanctorum Martyrum Cyriaci et Apollinaris.
Moguntiæ sancti Albani Martyris, qui ob Christi fidem, post longos labores et dura certamina, factus est dignus corona vitæ.
Papiæ sancti Urcisceni, Episcopi et Confessoris.
Apud Tungrenses sancti Martini Episcopi.
In pago Ebroicensi sancti Leutfridi Abbatis.
