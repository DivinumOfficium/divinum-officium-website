Pridie Kalendas Januarii
_
Romæ natalis sancti Silvestri Primi, Papæ et Confessoris; qui Magnum Constantinum Imperatorem baptizavit, et Nicænam confirmavit Synodum, ac, multis aliis rebus sanctissime gestis, quievit in pace.
Item Romæ, via Salaria, in coemeterio Priscillæ, sanctarum Martyrum Donatæ, Paulinæ, Rusticæ, Nominandæ, Serotinæ, Hilariæ et Sociarum.
Apud Senonas beatorum Sabiniani Episcopi, et Potentiani; qui, a Pontifice Romano illuc ad prædicandum directi, confessionis suæ martyrio eamdem metropolim illustrarunt.
Catanæ, in Sicilia, passio sanctorum Stephani, Pontiani, Attali, Fabiani, Cornelii, Sexti, Floris, Quinctiani, Minervini et Simpliciani.
Apud Senonas sanctæ Columbæ, Virginis et Martyris; quæ, igne superato, in persecutione Aureliani Imperatoris, gladio cæsa est.
Eodem die sancti Zotici, Presbyteri Romani; qui, Constantinopolim profectus, illic alendorum orphanorum curam suscepit.
Ravennæ sancti Barbatiani, Presbyteri et Confessoris.
Rhætiariæ sancti Hermetis Exorcistæ.
Eodem die sanctæ Melaniæ junioris, quæ, cum viro suo Piniano, ex urbe Roma discessit, et Hierosolymam profecta est; ibique ipsa inter feminas Deo sacras et vir inter Monachos religiosam vitam exercuit, et ambo sancto fine quieverunt.
