Pridie Kalendas Februarii
_
Alexandriæ natalis sancti Metrani Martyris, qui, sub Decio Imperatore, cum ad jussionem Paganorum nollet impia verba proferre, hi totum ejus corpus fustibus colliserunt, vultumque et oculos præacutis calamis terebrantes, cum cruciatibus expulerunt ipsum extra urbem, ibique lapidibus oppressum interemerunt.
Ibidem sanctorum Martyrum Saturnini, Thyrsi et Victoris.
Item Alexandriæ sanctorum Martyrum Tharsicii, Zotici, Cyriaci et Sociorum.
Cyzici, in Hellesponto, sanctæ Tryphænæ Martyris, quæ, plurimis tormentis superatis, a tauro demum necata, martyrii palmam promeruit.
Mutinæ sancti Geminiani Episcopi, miraculorum gloria conspicui.
In Provincia Mediolanensi sancti Julii, Presbyteri et Confessoris, tempore Imperatoris Theodosii.
Romæ sanctæ Marcellæ Viduæ, cujus præclaras laudes beatus Hieronymus scripsit.
Eodem die Translatio sancti Marci Evangelistæ, cum sacrum ejus corpus ex Alexandria, a barbaris tunc occupata, Venetias allatum, ibidem in majori Ecclesia, ejus nomine consecrata, honorificentissime conditum fuit.
