Septimo Idus Maji
_
Nazianzi, in Cappadocia, natalis beati Gregorii Episcopi, Confessoris et Ecclesiæ Doctoris, ob singularem divinarum rerum doctrinam cognomento Theologi; qui collapsam Constantinopoli catholicam fidem, ipsius urbis Episcopatum gerens, restituit, hæresesque insurgentes compressit.
Romæ sancti Hermæ, cujus Apostolus Paulus in Epistola ad Romanos meminit. Ipse autem Hermas, digne semetipsum sacrificans acceptabilisque Deo hostia factus, virtutibus clarus cælestia regna petivit.
Callii, via Flaminia, passio sancti Gerontii, Episcopi Ficoclensis.
In Perside sanctorum Martyrum trecentorum et decem.
In Aegypto sancti Pachomii Abbatis, qui plurima erexit in ea regione monasteria, et regulam Monachorum scripsit, quam ab Angelo dictante didicerat.
In castro Vindecino, in Gallia, depositio sancti Beati Confessoris.
Bononiæ beati Nicolai Albergati, Monachi Carthusiani, ejusdem civitatis Episcopi et sanctæ Romanæ Ecclesiæ Cardinalis, sanctitate et Apostolicis Legationibus clari; cujus corpus Florentiæ, apud Carthusianos, conditum est.
Constantinopoli Translatio sanctorum Andreæ Apostoli, et Lucæ Evangelistæ de Achaja; et Timothei, unius ex discipulis beati Pauli Apostoli, ab Epheso. Corpus autem sancti Andreæ, longo post tempore Amalphim devectum, ibi pio fidelium concursu honoratur; ex cujus sepulcro liquor ad languores curandos jugiter manat.
Romæ item Translatio sancti Hieronymi Presbyteri, Confessoris et Ecclesiæ Doctoris, ex Bethlehem Judæ ad Basilicam sanctæ Mariæ ad Præsepe.
Barii quoque, in Apulia, Translatio sancti Nicolai, Episcopi et Confessoris, e Myra, civitate Lyciæ.
