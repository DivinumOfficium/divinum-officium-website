Decimo septimo Kalendas Septembris
_
Romæ sancti Titi Diaconi, qui, Urbe a Gothis occupata, pecunias pauperibus distribuens, a Tribuno barbaro jussus est occidi.
Nicææ, in Bithynia, sancti Diomedis medici, qui in persecutione Diocletiani Imperatoris, pro Christi fide cæsus gladio, martyrium complevit.
In Palæstina sanctorum triginta trium Martyrum.
Ferentini, in Hernicis, sancti Ambrosii Centurionis, qui, in persecutione Diocletiani, variis modis cruciatus, et novissime, cum per ignem illæsus transisset, demersus in aquam, eductus est in refrigerium.
Mediolani depositio sancti Simpliciani Episcopi, sanctorum Ambrosii et Augustini testimonio celebris.
Antisiodori sancti Eleutherii Episcopi.
Nicomediæ sancti Arsacii Confessoris, qui, sub Licinio persecutore, militia relicta, solitariam vitam ducens, tantis virtutibus claruit, ut et dæmones expulisse et orando interemisse ingentem draconem legatur; denique, futuram civitatis cladem prænuntians, in oratione spiritum Deo reddidit.
Apud Montem Pessulanum, in Gallia Narbonensi, depositio beati Rochi Confessoris, qui multas Italiæ urbes signo Crucis a morbo epidemiæ liberavit. Ipsius corpus Venetias postea translatum, et in Ecclesia, ejus nomine consecrata, honorificentissime conditum fuit.
Romæ sanctæ Serenæ, uxoris quondam Diocletiani Augusti.
