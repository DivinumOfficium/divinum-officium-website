Quinto Kalendas Decembris
_
Antiochiæ sanctorum Martyrum Basilei Episcopi, Auxilii et Saturnini.
Sebaste, in Armenia, sanctorum Martyrum Hirenarchi, Acacii Presbyteri, ac septem mulierum. Harum porro constantia Hirenarchus commotus, ad Christum conversus, sub Diocletiano Imperatore et Maximo Præside, una cum Acacio, securi percutitur.
Apud Cæam fluvium, in Gallæcia, sanctorum Facundi et Primitivi, qui sub Attico Præside passi sunt.
In Perside sancti Jacobi intercisi, Martyris conspicui, qui, tempore Theodosii junioris, cum in Isdegerdis Regis gratiam Christum negasset, et propterea mater ejus et uxor ab ipsius se consuetudine subtraxissent, hinc, in se reversus, intrepide coram Vararane, Isdegerdis filio ac successore, se Christianum esse confessus est; ideoque ab irato Rege, lata in eum mortis sententia, membratim jussus est concidi et capite obtruncari. Quo etiam tempore innumeri alii Martyres ibidem passi sunt.
Aquilejæ sancti Valeriani Episcopi.
Apud Regium, in Gallia, sancti Maximi, Episcopi et Confessoris; qui, usque a primævæ ætatis annis omni virtutum gratia præditus, primum Lirinensis coenobii Pater, deinde Regiensis Ecclesiæ Episcopus, signis et prodigiis inclytus exstitit.
Salisburgi, in Norico, sancti Virgilii, Episcopi et Carinthiorum Apostoli, qui a Gregorio Nono, Pontifice Maximo, in Sanctorum numerum adscriptus est.
Apud Indos, Persis finitimos, sanctorum Barlaam et Josaphat, quorum actus mirandos sanctus Joannes Damascenus conscripsit.
Lutetiæ Parisiorum depositio sancti Severini, Monachi et Solitarii.
