Nonis Januarii
_
Vigilia Epiphaniæ Domini. 
Romæ sancti Telesphori, Papæ et Martyris; qui, sub Antonino Pio, post multos labores, pro Christi confessione, illustre martyrium duxit.
In Anglia natalis sancti Eduardi, Regis Anglorum et Confessoris; qui virtute castitatis et gratia miraculorum fuit insignis. Ejus autem festivitas, ex decreto Innocentii Papæ Undecimi, tertio Idus Octobris, quo die sacrum ejus corpus translatum fuit, potissimum celebratur.
In Aegypto commemoratio plurimorum sanctorum Martyrum, qui in Thebaide, sub persecutione Diocletiani, diverso tormentorum genere cæsi sunt.
Antiochiæ sancti Simeonis Monachi, qui, multos annos in columna stans vixit, unde et Stylitæ cognomen accepit; cujus vita et conversatio exstitit admirabilis.
Romæ sanctæ Aemilianæ Virginis, amitæ sancti Gregorii Papæ; quæ, vocante Tharsilla sorore, quæ ad Deum præcesserat, hac ipsa die migravit ad Dominum.
Alexandriæ sanctæ Syncleticæ Virginis, cujus res præclare gestas sanctus Athanasius monumentis litterarum commendavit.
In Aegypto sanctæ Apollinaris Virginis.
