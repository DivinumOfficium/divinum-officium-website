Decimo Kalendas Septembris
_
Vigilia sancti Bartholomæi Apostoli.
Apud Ostia Tiberina sanctorum Martyrum Quiriaci Episcopi, Maximi Presbyteri, Archelai Diaconi, et Sociorum, qui sub Ulpiano Præfecto, tempore Alexandri, passi sunt.
Antiochiæ natalis sanctorum Martyrum Restituti, Donati, Valeriani et Fructuosæ, cum aliis duodecim; qui præclarissimo confessionis honore coronati sunt.
Aegææ, in Cilicia, sanctorum Martyrum fratrum Claudii, Asterii et Neonis, qui, Christianæ religionis a noverca accusati, sub Diocletiano Imperatore et Lysia Præside, post acerba tormenta cruci sunt affixi, in qua victores cum Christo triumpharunt. Passæ sunt post eos Donvina et Theonilla.
Rhemis, in Gallia, natalis sanctorum Timothei et Apollinaris, qui, ibidem consummato martyrio, cælestia regna meruerunt.
Lugduni, in Gallia, sanctorum Martyrum Minervi, et Eleazari cum filiis octo.
Item sancti Luppi Martyris, qui, ex servili conditione, Christi libertate donatus, martyrii quoque corona dignatus est.
Hierosolymis sancti Zachæi Episcopi, qui, quartus a beato Jacobo Apostolo, Hierosolymitanam Ecclesiam rexit.
Alexandriæ sancti Theonæ, Episcopi et Confessoris.
Uticæ, in Africa, beati Victoris Episcopi.
Augustoduni sancti Flaviani Episcopi.
