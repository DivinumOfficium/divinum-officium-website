Tertio Idus Julii
_
Romæ sancti Anacleti, Papæ et Martyris, qui, post sanctum Clementem Ecclesiam Dei regens, eam glorioso martyrio decoravit.
Bambergæ natalis sancti Henrici Primi, Imperatoris Romanorum et Confessoris, qui cum sancta Cunegunde, uxore sua, perpetuam virginitatem servavit, et sanctum Stephanum, Hungarorum Regem, cum universo fere ipsius regno, ad fidem Christi suscipiendam perduxit. Ejus autem festivitas Idibus mensis hujus celebratur.
In Palæstina sanctorum Joelis et Esdræ Prophetarum.
In Macedonia beati Silæ, qui, cum esset unus de primis fratribus et ab Apostolis ad Ecclesias Gentium, una cum Paulo et Barnaba, destinatus, prædicationis officium, gratia Dei plenus, instanter consummavit, atque, in passionibus suis Christum clarificans, postmodum requievit.
Item sancti Serapionis Martyris, qui, sub Severo Imperatore et Aquila Præside, per ignem pervenit ad coronam martyrii.
In insula Chio sanctæ Myropis Martyris, quæ sub Decio Imperatore et Numeriano Præside, vectibus contusa, migravit ad Dominum.
In Africa sanctorum Confessorum Eugenii, Carthaginensis Episcopi, fide ac virtutibus gloriosi, et universi cleri ejusdem Ecclesiæ, qui fere quingenti, vel eo amplius, in persecutione Wandalica, sub Ariano Rege Hunnerico, cæde inediaque macerati (inter quos plurimi erant Lectores infantuli), gaudentes in Domino, exsilio crudeli procul extrusi sunt. Erant etiam nobilissimi in eis Archidiaconus, nomine Salutaris, et Muritta, secundus in officio ministrorum; qui, tertio Confessores effecti, ambo gloriose in Christo, perseverantiæ titulo, illustrati sunt.
In Britannia minore sancti Turiavi, Episcopi et Confessoris, miræ simplicitatis et innocentiæ viri.
