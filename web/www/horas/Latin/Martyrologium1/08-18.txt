Quintodecimo Kalendas Septembris
_
Præneste natalis sancti Agapiti Martyris, qui cum esset annorum quindecim, et amore Christi ferveret, jussu Aureliani Imperatoris tentus, ac primo nervis crudis diutissime cæsus, deinde sub Antiocho Præfecto graviora supplicia passus; exinde cum ex præcepto Imperatoris leonibus objiceretur, et minime læsus esset, gladio ministrorum coronandus percutitur.
Romæ beatorum Joannis et Crispi Presbyterorum, qui in persecutione Diocletiani multa Sanctorum corpora officiosissime sepelierunt, quorum meritis et ipsi postmodum sociati, gaudia vitæ æternæ meruerunt.
Ibidem sanctorum Martyrum Hermæ, Serapionis et Polyæni, qui per angusta, saxosa et aspera loca raptati, animas Deo reddiderunt.
In Illyrico sanctorum Marytrum Flori et Lauri artis lapicidenæ, qui, consumptis martyrio eorum magistris Proculo et Maximo, sub Licione Præside post multa tormenta in profundum puteum sunt demersi.
Myræ in Lycia sanctorum Martyrum Leonis et Julianæ.
Metis in Gallia sancti Firmini Episcopi et Confessoris.
Romæ via Lavicana sanctæ Helenæ matris Constantini Magni piissimi Imperatoris, qui primus Ecclesiæ tuendæ atque amplificandæ exemplum ceteris Principibus præbuit.
