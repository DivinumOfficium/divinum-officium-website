Pridie Nonas Decembris
_
Nicomediæ passio sanctæ Barbaræ, Virginis et Martyris; quæ, in persecutione Maximini, post diram carceris macerationem, lampadarum adustionem, mamillarum præcisionem atque alia tormenta, gladio martyrium consummavit.
Constantinopoli sanctorum Theophanis et Sociorum.
In Ponto beati Meletii, Episcopi et Confessoris; qui, cum esset ob eruditionis prærogativam præcipuus, ob virtutem tamen animi et vitæ sinceritatem longe magnificentior exstitit.
Bononiæ sancti Felicis Episcopi, qui antea Mediolanensis Ecclesiæ, sub sancto Ambrosio, Diaconus fuerat.
In Anglia sancti Osmundi, Episcopi et Confessoris.
Coloniæ Agrippinæ sancti Annonis Episcopi.
In Mesopotamia sancti Maruthæ Episcopi, qui Dei Ecclesias, ob persecutionem Isdegerdis Regis collapsas, in Perside reparavit, multisque miraculis clarus, apud hostes etiam meruit honorari.
Parmæ sancti Bernardi, Cardinalis et ejusdem civitatis Episcopi, ex Ordine Vallis Umbrosæ.
