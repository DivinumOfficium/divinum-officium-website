Tertio Nonas Martii
_
Antiochiæ natalis sancti Phocæ Martyris, qui, post multas, quas pro nomine Redemptoris passus est, injurias, qualiter de antiquo illo serpente triumphaverit, hodie quoque populis eo miraculo declaratur, quod, si quispiam a serpente morsus fuerit, hic, ut januam Basilicæ Martyris credens attigerit, confestim, evacuata veneni virtute, sanatur.
Cæsareæ, in Palæstina, sancti Hadriani Martyris, qui in persecutione Diocletiani Imperatoris, jussu Firmiliani Præsidis, prius ob Christi fidem leoni objectus, deinde gladio jugulatus, martyrii coronam accepit.
Eodem die passio sanctorum Eusebii Palatini, et aliorum novem Martyrum.
Cæsareæ, in Palæstina, sancti Theophili Episcopi, qui sub Severo Principe, sapientia et vitæ integritate conspicuus, emicuit.
Ad ripam Jordanis, item in Palæstina, sancti Gerasimi, Anachoretæ et Abbatis, qui tempore Zenonis Imperatoris floruit.
