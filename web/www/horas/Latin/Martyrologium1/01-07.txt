Septimo Idus Januarii
_
Relatio pueri Jesu de Aegypto. 
Nicomediæ natalis beati Luciani, Ecclesiæ Antiochenæ Presbyteri et Martyris; qui, satis clarus doctrina et eloquentia, passus est, ob Christi confessionem, in persecutione Galerii Maximiani, sepultusque est Helenopoli, in Bithynia. Ipsius autem laudes sanctus Joannes Chrysostomus celebravit.
Antiochiæ sancti Cleri Diaconi, qui pro confessionis gloria, septies tortus ac diu maceratus in carcere, ad ultimum, gladio decollatus, martyrium consummavit.
In civitate Heraclea sanctorum Martyrum Felicis et Januarii.
Eodem die sancti Juliani Martyris.
In Dania sancti Canuti, Regis et Martyris.
Papiæ sancti Crispini, Episcopi et Confessoris.
In Dacia sancti Nicetæ Episcopi, qui feras et barbaras gentes, Evangelii prædicatione, mites reddidit ac mansuetas.
In Aegypto beati Theodori Monachi, qui, tempore Constantini Magni, floruit sanctitate; cujus meminit sanctus Athanasius in vita sancti Antonii.
