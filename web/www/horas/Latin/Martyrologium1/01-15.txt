Decimo octavo Kalendas Februarii
_
Sancti Pauli, primi Eremitæ, Confessoris, qui quarto Idus Januarii inter beatorum agmina translatus fuit.
In territorio Andegavensi beati Mauri Abbatis, qui fuit discipulus sancti Benedicti; et, hujus disciplinis usque ab infantia eruditus, quantum in eis profecerit, inter alia quæ apud eum positus gessit (res nova et post Petrum fere inusitata), pedibus super aquas incedens patefecit. In Gallias inde ab ipso Benedicto directus, ibi, constructo celebri monasterio, cui quadraginta annis præfuit, miraculorum gloria clarus, in pace quievit.
In Judæa sanctorum Habacuc et Michææ Prophetarum, quorum corpora, sub Theodosio seniore, divina revelatione sunt reperta.
Carali, in Sardinia, sancti Ephisii Martyris, qui, in persecutione Diocletiani, sub Flaviano Judice, plurimis tormentis divina virtute superatis, demum, abscissis cervicibus, victor migravit in cælum.
Anagniæ sanctæ Secundinæ, Virginis et Martyris; quæ sub Decio Imperatore passa est.
Nolæ, in Campania, sancti Maximi Episcopi.
Arvernis, in Gallia, sancti Boniti, Episcopi et Confessoris.
In Aegypto sancti Macarii Abbatis, qui fuit discipulus beati Antonii, ac vita et miraculis celeberrimus exstitit.
Alexandriæ beati Isidori, sanctitate vitæ, fide et miraculis clari.
Constantinopoli sancti Joannis Calybitæ, qui aliquandiu in angulo domus paternæ, deinde in tugurio, ignotus parentibus, habitavit; a quibus in morte agnitus, miraculis claruit. Ipsius corpus postea Romam translatum, et in Insulæ Tiberinæ Ecclesia, in ejus honorem erecta, collocatum est.
