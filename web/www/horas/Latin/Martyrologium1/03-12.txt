Quarto Idus Martii
_
Romæ sancti Gregorii Primi, Papæ, Confessoris et Ecclesiæ Doctoris eximii; qui, ob res præclare gestas atque Anglos ad Christi fidem conversos, Magnus est dictus et Anglorum Apostolus appellatus.
Ibidem depositio sancti Innocentii Primi, Papæ et Confessoris. Ipsius autem festum quinto Kalendas Augusti celebratur.
Item Romæ sancti Mamiliani Martyris.
Nicomediæ sanctorum Egduni Presbyteri, et aliorum septem, qui singuli diebus singulis suffocati sunt, ut ceteris metus incuteretur.
Ibidem passio sancti Petri Martyris, qui, cum esset cubicularius Diocletiani Imperatoris, et liberius de immensis Martyrum suppliciis quæreretur, propterea, jubente eodem, in medium adducitur, ac primo suspensus, diutissime flagris torquetur, deinde aceto ac sale perfusus, ad ultimum in craticula lento igne assatur, sicque vere Petri exstitit et fidei heres et nominis.
Constantinopoli sancti Theophanis, qui, ex ditissimo pauper Monachus effectus, ab impio Leone Armeno, pro cultu sacrarum Imaginum, biennio detentus est in carcere, et inde in Samothraciam deportatus, ibidem, ærumnis confectus, reddidit spiritum, multisque miraculis claruit.
Capuæ sancti Bernardi, Episcopi et Confessoris.
