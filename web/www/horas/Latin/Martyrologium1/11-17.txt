Quintodecimo Kalendas Decembris
_
Neocæsareæ, in Ponto, natalis sancti Gregorii, Episcopi et Confessoris, doctrina et sanctitate illustris, qui propter signa atque miracula, quæ cum multa Ecclesiarum gloria perpetravit, Thaumaturgus est appellatus.
Helpithi, in Saxonia, item natalis sanctæ Gertrudis, Virginis, ex Ordine sancti Benedicti, quæ dono revelationum clara exstitit. Ipsius tamen festivitas pridie hujus diei celebratur.
In Palæstina sanctorum Martyrum Alphæi et Zachæi, qui primo anno persecutionis Diocletiani, post multa tormenta, capitalem sententiam subiere.
Cordubæ, in Hispania, sanctorum Martyrum Aciscli et Victoriæ germanorum, qui, in eadem persecutione, Dionis Præsidis jussu sævissime cruciati sunt, et illustri passione coronas a Domino meruerunt.
Alexandriæ sancti Dionysii Episcopi, summæ eruditionis viri, qui, multis confessionibus clarus et pro passionum tormentorumque diversitate magnificus, plenus dierum Confessor quievit, Valeriani et Gallieni Imperatorum temporibus.
Aurelianis, in Gallia, sancti Aniani Episcopi, cujus mortem in conspectu Domini pretiosam miracula crebra testantur.
In Britannia sancti Hugonis Episcopi, qui, ex Monacho Carthusiano ad Ecclesiam Lincolniensem regendam vocatus, multis claruit miraculis, et sancto fine quievit.
Turonis, in Gallia, sancti Gregorii Episcopi.
Florentiæ sancti Eugenii Confessoris, qui fuit Diaconus beati Zenobii, ejusdem civitatis Episcopi.
