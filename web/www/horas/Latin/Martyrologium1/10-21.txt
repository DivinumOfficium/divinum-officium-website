Duodecimo Kalendas Novembris
_
In Cypro natalis sancti Hilarionis Abbatis, cujus vitam, virtutibus atque miraculis plenam, sanctus Hieronymus scripsit. 
Apud Coloniam Agrippinam item natalis sanctarum Ursulæ et Sociarum ejus; quæ, pro Christiana religione et virginitatis constantia ab Hunnis interfectæ, martyrio vitam consummarunt, earumque plurima corpora fuerunt Coloniæ condita.
Apud Ostia Tiberina sancti Asterii, Presbyteri et Martyris; qui (ut in passione beati Callisti Papæ legitur) sub Alexandro Imperatore passus est.
Nicomediæ natalis sanctorum Dasii, Zotici, Caji et aliorum duodecim militum; qui, post diversa tormenta, in mare demersi sunt.
Lugduni, in Gallia, sancti Viatoris, qui exstitit minister beati Justi, Lugdunensis Episcopi.
Maroniæ, prope Antiochiam, in Syria, sancti Malchi Monachi.
In castro Laudunensi sanctæ Ciliniæ, matris beati Remigii, Episcopi Rhemensis.
