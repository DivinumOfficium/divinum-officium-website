Quinto Kalendas Januarii
_
In Bethlehem Judæ natalis sanctorum Innocentium Martyrum, qui pro Christo ab Herode Rege interfecti sunt.
Ancyræ, in Galatia, sanctorum Martyrum Eutychii Presbyteri, et Domitiani Diaconi.
In Africa natalis sanctorum Martyrum Castoris, Victoris et Rogatiani.
Nicomediæ sanctorum Martyrum Indis eunuchi, Domnæ et Agapis ac Theophilæ Virginum, et Sociorum; qui, in persecutione Diocletiani, post longa certamina, diverso mortis genere coronam martyrii sunt assecuti.
Neocæsareæ, in Ponto, sancti Troadii Martyris, in persecutione Decii; cui quidem Troadio agonizanti sanctus Gregorius Thaumaturgus in spiritu adfuit, eumque ad subeundum martyrium roboravit.
Arabissi, in Armenia inferiore, sancti Cæsarii Martyris, qui sub Galerio Maximiano passus est.
Romæ sancti Domnionis Presbyteri.
In monasterio Lirinensi, in Gallia, sancti Antonii Monachi, miraculis clari.
