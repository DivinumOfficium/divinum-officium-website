Tertiodecimo Kalendas Maji
_
Corinthi natalis sancti Timonis, qui fuit unus de septem primis Diaconis. Hic primo apud Beroeam Doctor resedit, ac deinde, verbum Domini disseminans, venit Corinthum; ibique, a Judæis et Græcis (ut traditur) injectus flammis, sed nihil læsus, demum, cruci affixus, martyrium suum implevit.
Cantuariæ, in Anglia, sancti Elphegi, Episcopi et Martyris.
Melitinæ, in Armenia, sanctorum Martyrum Hermogenis, Caji, Expediti, Aristonici, Rufi et Galatæ, qui omnes una die sunt coronati.
Caucoliberi, in Hispania Tarraconensi, passio sancti Vincentii Martyris.
Eodem die sanctorum Martyrum Socratis et Dionysii, qui lanceis confossi sunt.
Hierosolymis sancti Paphnutii Martyris.
Romæ sancti Leonis Papæ Noni, virtutum et miraculorum laude insignis.
Antiochiæ Pisidiæ sancti Georgii Episcopi, qui, ob sanctarum Imaginum cultum, exsul occubuit.
In coenobio Laubiensi, in Belgio, sancti Ursmari Episcopi.
Florentiæ sancti Crescentii Confessoris, qui fuit discipulus beati Zenobii Episcopi.
