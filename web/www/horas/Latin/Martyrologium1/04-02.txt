Quarto Nonas Aprilis
_
Cæsareæ, in Palæstina, natalis sancti Apphiani Martyris, qui, ante sanctum Aedesium Martyrem, fratrem suum, in persecutione Galerii Maximiani, cum Præsidem Urbanum idolis immolantem arguisset, sæve dilaniatus est, et, pedibus lino in oleum intincto eoque incenso obvolutis, acerbissime cruciatus, ac demum in mare demersus; atque ita, transiens per ignem et aquam, eductus est in refrigerium.
Ibidem passio sanctæ Theodosiæ, Virginis Tyriæ, quæ, in eadem persecutione, cum sanctos Confessores ante tribunal stantes publice salutasset, atque rogasset eos, ut, cum ad Dominum pervenissent, sui recordarentur, a militibus tenta et ad Urbanum Præsidem ducta est; eoque jubente, lateribus et mammis ad interiora usque dilaniatis, in mare tandem projicitur.
Apud Lingonas, in Gallia, sancti Urbani Episcopi.
Apud Comum sancti Abundii, Episcopi et Confessoris.
Capuæ sancti Victoris Episcopi, eruditione et sanctitate conspicui.
Lugduni, in Gallia, sancti Nicetii, ejusdem urbis Episcopi, vita et miraculis clari.
In Palæstina depositio sanctæ Mariæ Aegyptiacæ, quæ Peccatrix appellatur.
