Idibus Februarii
_
Antiochiæ natalis sancti Agabi Prophetæ, de quo beatus Lucas in Actibus Apostolicis scribit.
Tuderti, in Umbria, sancti Benigni, Presbyteri et Martyris; qui, Diocletiani et Maximiani Imperatorum tempore, cum fidem Christianam verbo et exemplo propagare non desisteret, ab idolorum cultoribus captus est, ac, variis affectus suppliciis, sacerdotale munus honore martyrii cumulavit.
Melitinæ, in Armenia, sancti Polyeucti Martyris, qui, in persecutione Decii, multa passus, martyrii coronam adeptus est.
Lugduni, in Gallia, sancti Juliani Martyris.
Ravennæ sanctarum Fuscæ Virginis, ejusque nutricis Mauræ, quæ, Decio imperante, multa sub Quinctiano Præside perpessæ, demum gladio transfixæ, martyrium consummarunt.
Lugduni, in Gallia, sancti Stephani, Episcopi et Confessoris.
Reate sancti Stephani Abbatis, miræ patientiæ viri; in cujus transitu (ut refert beatus Gregorius Papa) sancti Angeli, ceteris etiam videntibus, adfuerunt.
