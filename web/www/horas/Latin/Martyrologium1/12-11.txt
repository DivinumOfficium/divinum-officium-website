Tertio Idus Decembris
_
Romæ sancti Damasi Primi, Papæ et Confessoris; qui Apollinarem hæresiarcham damnavit, et Petrum, Episcopum Alexandrinum, fugatum restituit; multa etiam sanctorum Martyrum corpora invenit, eorumque memorias versibus exornavit.
Item Romæ passio sancti Trasonis, qui, cum Christianos laborantes in thermis, aliisque operibus publicis fatigatos, et in carcere positos, de suis facultatibus aleret, jussu Maximiani tentus est, et cum aliis duobus, id est Pontiano et Prætextato, martyrio coronatus.
Ambiani, in Gallia, sanctorum Martyrum Victorici et Fusciani, sub eodem Imperatore, in quorum naribus et auribus jussit Rictiovarus Præses immitti tarinchas, et clavis ardentibus tempora transfigi, deinde oculos evelli, ac postmodum eorum corpora jaculari; sicque, una cum sancto Gentiano, eorum hospite, capitibus amputatis, migraverunt ad Dominum.
In Perside sancti Barsabæ Martyris.
In Hispania sancti Eutychii Martyris.
Placentiæ sancti Sabini Episcopi, miraculis clari.
Constantinopoli sancti Danielis Stylitæ.
