Nonis Martii
_
In monasterio Fossæ Novæ, prope Tarracinam, in Campania, sancti Thomæ Aquinatis, Confessoris et Ecclesiæ Doctoris, ex Ordine Prædicatorum, nobilitate generis, vitæ sanctitate et Theologiæ scientia illustrissimi; quem Leo Papa Decimus tertius cælestem Scholarum omnium catholicarum Patronum declaravit.
Carthagine natalis sanctarum Perpetuæ et Felicitatis Martyrum; e quibus Felicitas, cum esset prægnans (ut sanctus Augustinus ait), juxta leges exspectata ut pareret, dum parturiebat, dolebat, objecta feris gaudebat. Passi quoque sunt cum eis Satyrus, Saturninus, Revocatus et Secundulus; quorum ultimus quievit in carcere, reliqui omnes a variis bestiis sunt vexati, ac demum gladiorum ictibus confecti, sub Severo Principe. Sanctarum vero Perpetuæ et Felicitatis festum pridie hujus diei recolitur.
Cæsareæ, in Palæstina, passio sancti Eubuli, qui fuit socius sancti Hadriani, atque, biduo post illum, laniatus a leonibus et gladio trucidatus, martyrii coronam, ultimus omnium in ea civitate, accepit.
Nicomediæ sancti Theophili Episcopi, qui, ob cultum sanctarum Imaginum in exsilium pulsus, illic defunctus est.
Pelusii, in Aegypto, sancti Pauli Episcopi, qui, eamdem ob causam, exsul occubuit.
Brixiæ sancti Gaudiosi, Episcopi et Confessoris.
In Thebaide sancti Pauli, cognomento Simplicis.
