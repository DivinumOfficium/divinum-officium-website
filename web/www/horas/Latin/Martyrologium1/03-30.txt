Tertio Kalendas Aprilis
_
Romæ, via Appia, passio beati Quirini Tribuni, patris sanctæ Balbinæ Virginis, qui a beato Alexandro Papa, quem habebat in custodia, cum omni domo sua baptizatus est; atque, sub Hadriano Imperatore, cum esset traditus Aureliano Judici, et in fidei confessione persisteret, invictus Christi miles, post linguæ abscissionem, equulei suspensionem, manuumque ac pedum detruncationem, martyrii agonem gladio consummavit.
Thessalonicæ natalis sanctorum Martyrum Domnini, Victoris et Sociorum.
Constantinopoli commemoratio sanctorum plurimorum Martyrum catholicæ communionis, quos, Constantii tempore, Macedonius hæresiarcha, inauditis tormentorum generibus cruciatos, occidit; nam, inter cetera, fidelium mulierum ubera inter compressa arcarum labra dissecuit, et candenti ferro combussit.
In castro Silvanectensi, in Gallia, depositio sancti Reguli, Arelatensis Episcopi.
Aureliæ, in Gallia, sancti Pastoris Episcopi.
Syracusis, in Sicilia, sancti Zosimi, Episcopi et Confessoris.
In monte Sina sancti Joannis Climaci Abbatis.
Apud Aquinum sancti Clinii Confessoris.
