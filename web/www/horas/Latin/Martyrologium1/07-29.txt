Quarto Kalendas Augusti
_
Tarasci, in Gallia Narbonensi, sanctæ Marthæ Virginis, hospitæ Salvatoris nostri ac sororis beatorum Mariæ Magdalenæ et Lazari.
Romæ, via Aurelia, sancti Felicis Secundi, Papæ et Martyris; qui, ab Ariano Imperatore Constantio, ob catholicæ fidei defensionem, e sede sua dejectus, et Ceræ, in Tuscia, occulte gladio necatus, gloriose occubuit. Ejus corpus, inde a Clericis raptum, eadem via sepultum fuit; postea vero, ad Ecclesiam sanctorum Cosmæ et Damiani delatum, ibidem, Gregorio Decimo tertio Summo Pontifice, repertum est sub altari, una cum reliquiis sanctorum Martyrum Marci, Marcelliani et Tranquillini, atque in eodem loco, pridie Kalendas Augusti, simul cum eis reconditum. In quo etiam altari inventa fuerunt corpora sanctorum Martyrum Abundii Presbyteri, et Abundantii Diaconi; quæ, non multo post, ad Ecclesiam Societatis Jesu solemniter translata sunt pridie natalis eorum.
Item Romæ, via Portuensi, sanctorum Martyrum Simplicii, Faustini et Beatricis, temporibus Diocletiani Imperatoris. Horum duo primi, post multa et diversa supplicia, jussi sunt capitalem subire sententiam; Beatrix vero, eorum soror, in confessione Christi est in carcere præfocata.
Romæ præterea sanctorum Martyrum Lucillæ et Floræ Virginum, Eugenii, Antonini, Theodori, et Sociorum decem et octo; qui sub Gallieno Imperatore martyrium obierunt.
Item Romæ sanctæ Serapiæ Virginis, quæ, sub Hadriano Principe, cum esset tradita duobus lascivis juvenibus et minime potuisset illudi, nec postmodum ardentibus facibus inflammari, Derilli Judicis jussu fustibus cæsa est, dehinc gladio decollata. Ejus corpus a beata Sabina in suo monumento, juxta aream Vindiciani, sepultum est; sed memoria ipsius martyrii tertio Nonas Septembris celebrior habetur, quo die ambarum sarcophagum ibi compositum et ornatum fuit, et locus orationis condigne dicatus.
Gangris, in Paphlagonia, sancti Callinici Martyris, qui, virgis ferreis verberatus aliisque suppliciis afflictus, tandem, in fornacem injectus, spiritum Deo reddidit.
In Norvegia sancti Olavi, Regis et Martyris.
Trecis, in Gallia, sancti Lupi, Episcopi et Confessoris; qui, cum beato Germano, ad expugnandam Pelagianorum hæresim, in Britanniam perrexit, urbemque Trecas a furore Attilæ, Galliam omnem devastantis, assidua oratione defendit; demum, quinquaginta duobus annis sacerdotio venerabiliter functus, in pace quievit.
In civitate Briocensi, in Gallia, sancti Gulielmi, Episcopi et Confessoris.
Item depositio beati Prosperi, Aurelianensis Episcopi.
Apud Tudertum, in Umbria, sancti Faustini Confessoris.
In civitate Mamiensi sanctæ Seraphinæ.

