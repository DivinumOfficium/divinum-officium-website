Pridie Kalendas Novembris
_
Vigilia omnium Sanctorum. 
Romæ sanctorum Ampliati, Urbani et Narcissi, quorum meminit sanctus Paulus ad Romanos scribens, qui, ob Evangelium Christi, a Judæis et Gentilibus cæsi sunt.
Constantinopoli sancti Stachis Episcopi, qui a beato Andrea Apostolo primus ejusdem civitatis Episcopus ordinatus est.
Apud Augustam Veromanduorum, in Gallia, sancti Quinctini, civis Romani et ex ordine Senatorio viri, qui sub Maximiano Imperatore martyrium passus est; cujus corpus post annos quinquaginta quinque, revelante Angelo, inventum est incorruptum.
Mediolani sancti Antonini, Episcopi et Confessoris.
Ratisbonæ, in Bavaria, sancti Wolfgangi Episcopi.
Romæ Translatio beati Nemesii Diaconi, et filiæ Lucillæ Virginis, qui octavo Kalendas Septembris decollati sunt.
