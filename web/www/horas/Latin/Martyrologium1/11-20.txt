Duodecimo Kalendas Decembris
_
Sancti Felicis Valesii, Presbyteri et Confessoris, qui Ordinis sanctissimæ Trinitatis redemptionis captivorum exstitit Fundator, ac pridie Nonas Novembris obdormivit in Domino.
In Perside passio sanctorum Nersæ Episcopi, et Sociorum.
Messanæ, in Sicilia, sanctorum Martyrum Ampeli et Caji.
Taurini sanctorum Martyrum Octavii, Solutoris et Adventoris, Thebanæ legionis militum; qui, sub Maximiano Imperatore, egregie decertantes, martyrio coronati sunt.
Cæsareæ, in Palæstina, sancti Agapii Martyris, qui, sub Galerio Maximiano Imperatore, damnatus ad bestias et ab iis nil læsus, tandem, lapidibus ad pedes appensis, in mare demergitur.
Dorostori, in Mysia inferiore, sancti Dasii Martyris, qui, cum in festo Saturni nollet impudicitiis ejus consentire, sub Basso Præside cæsus est.
Nicææ, in Bithynia, sanctorum Martyrum Eustachii, Thespesii et Anatolii, in persecutione Maximiani.
Heracleæ, in Thracia, sanctorum Martyrum Bassi, Dionysii, Agapiti et aliorum quadraginta.
In Anglia sancti Eadmundi, Regis et Martyris.
Constantinopoli sancti Gregorii Decapolitæ, qui ob cultum sanctarum Imaginum multa passus est.
Mediolani sancti Benigni Episcopi, qui, in magna barbarorum perturbatione, commissam sibi Ecclesiam summa constantia et religione administravit.
Cabillone, in Galliis, sancti Silvestri Episcopi, qui quadragesimo secundo sui sacerdotii anno, plenus dierum atque virtutum, migravit ad Dominum.
Veronæ sancti Simplicii, Episcopi et Confessoris.
Hildeshemii, in Saxonia, sancti Bernwardi, Episcopi et Confessoris, qui a Cælestino Papa Tertio in Sanctorum numerum adscriptus est.
