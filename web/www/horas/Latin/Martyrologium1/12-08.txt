Sexto Idus Decembris
_
Treviris sancti Eucharii, qui fuit discipulus beati Petri Apostoli et primus ejusdem civitatis Episcopus.
Alexandriæ sancti Macarii Martyris, qui, tempore Decii, cum a Judice multis verbis ad negandum Christum suaderetur, et eo majori constantia suam profiteretur fidem, vivus ad ultimum exuri jubetur.
In Cypro sancti Sophronii Episcopi, qui pupillorum, orphanorum ac viduarum defensor mirificus, et pauperum atque oppressorum omnium adjutor fuit.
In monasterio Luxoviensi, in Gallia, sancti Romarici Abbatis, qui, cum in aula Theodoberti Regis primus esset, renuntiavit sæculo, et monasticæ etiam observantiæ laude ceteris antecelluit.
Constantinopoli sancti Patapii Solitarii, virtutibus et miraculis clari.
Romæ Inventio sanctorum Martyrum Nemesii Diaconi, ejusque filiæ Lucillæ Virginis, Symphronii, Olympii Tribuni, hujusque uxoris Exsuperiæ et Theoduli filii; quorum memoria octavo Kalendas Septembris recensetur.
Veronæ Ordinatio sancti Zenonis Episcopi.
