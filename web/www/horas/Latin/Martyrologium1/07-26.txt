Septimo Kalendas Augusti
_
Dormitio sanctæ Annæ, quæ mater exstitit Immaculatæ Virginis Genitricis Dei Mariæ.
Philippis, in Macedonia, natalis sancti Erasti, qui, illic a beato Paulo Apostolo relictus Episcopus, ibidem martyrio coronatus est.
Romæ, via Latina, sanctorum Martyrum Symphronii, Olympii, Theoduli et Exsuperiæ; qui (ut in gestis sancti Stephani Papæ legitur), ignibus combusti, martyrii palmam adepti sunt.
In Portu Romano sancti Hyacinthi Martyris, qui, primo in ignem injectus, deinde in profluentem præcipitatus, illæsus evasit; post hæc, sub Trajano Imperatore, a Leontio Consulari percussus gladio, vitam finivit. Ipsius corpus Julia Matrona in prædio suo, juxta Urbem, sepelivit.
Veronæ sancti Valentis, Episcopi et Confessoris.
Romæ sancti Pastoris Presbyteri, cujus nomine Titulus exstat in Viminali, apud sanctam Pudentianam.
In monasterio sancti Benedicti, in agro Mantuano, sancti Simeonis, Monachi et Eremitæ, qui, multis miraculis clarus, in senectute bona quievit.

