Septimo Kalendas Martii
_
In anno Bissextili omittitur: Vigilia sancti Matthiæ Apostoli; quia transfertur in sequentem diem, quæ est 24.
Vigilia sancti Matthiæ Apostoli. 
Sancti Petri Damiani, ex Ordine Camaldulensi, Cardinalis et Episcopi Ostiensis, Confessoris et Ecclesia; Doctoris, qui evolavit in cælum pridie hujus diei.
Smyrnæ natalis sancti Polycarpi, qui, beati Joannis Apostoli discipulus, et ab eo ejusdem civitatis Episcopus ordinatus, totius Asiæ Princeps fuit. Postea, sub Marco Antonino et Lucio Aurelio Commodo, sedente Proconsule et universo populo in theatro adversus eum personante, igni traditus est; et, cum ab igne minime læderetur, martyrii coronam, gladio confossus, accepit. Cum illo etiam alii duodecim, qui ex Philadelphia venerant, in eadem Smyrnensi urbe, martyrio consummati sunt. Ipsius tamen Polycarpi festum septimo Kalendas Februarii celebratur.
Apud Sirmium beati Sireni, Monachi et Martyris, qui, jubente Maximiano Imperatore, retentus est, et, cum se Christianum esse confiteretur, capite obtruncatus.
Ibidem natalis sanctorum septuaginta duorum Martyrum, qui, martyrii certamen in præfata urbe consummantes, mansura perceperunt regna.
In civitate Asturicensi, in Hispania, sanctæ Marthæ, Virginis et Martyris, quæ, sub Decio Imperatore et Paterno Proconsule, dire ob Christi fidem est cruciata et gladio tandem occisa.
Constantinopoli sancti Lazari Monachi, qui, cum sacras Imagines pingeret, idcirco, Imperatoris Iconoclastæ Theophili jussu, diris suppliciis excruciatur, et ei manus candenti ferro comburitur; sed, Dei virtute sanatus, abrasas Imagines sanctas pingendo restituit, ac demum in pace quievit.
Brixiæ sancti Felicis Episcopi.
Romæ sancti Polycarpi Presbyteri, qui, cum beato Sebastiano, plurimos ad Christi fidem convertit, atque ad martyrii gloriam exhortando perduxit.
Hispali, in Hispania, sancti Florentii Confessoris.
Tuderti, in Umbria, sanctæ Romanæ Virginis, quæ, a sancto Silvestro Papa baptizata, in antris et speluncis cælestem vitam duxit, et miraculorum gloria claruit.
In Anglia sanctæ Milburgis Virginis, filiæ Regis Merciorum.
In anno Bissextili bis pronuntiatur Sexto Kalendas Martii, et eadem Luna, scilicet die 24 et 25.
Prima die, id est 24, hoc modo: Sexto Kalendas Martii. Luna..., quota fuerit.  Deinde: Vigilia sancti Matthiæ Apostoli. 
Secunda die, id est 25: Sexto Kalendas Martii. Luna... In Judæa..., et cetera, ut in sequenti Lectione.
