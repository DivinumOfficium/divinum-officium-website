Quarto Idus Aprilis
_
Apud Babylonem sancti Ezechielis Prophetæ, qui, a Judice populi Isræl, quod eum de cultu idolorum argueret, interfectus, in sepulcro Sem et Arphaxad, Abrahæ progenitorum, sepultus est; ad quod sepulcrum, orationis causa, multi confluere consueverunt.
Romæ natalis plurimorum sanctorum Martyrum, quos sanctus Alexander Papa, cum detineretur in carcere, baptizavit. Hos autem omnes Aurelianus Præfectus, navi vetustæ impositos, in altum mare deduci, et illic, ligatis ad colla lapidibus, mergi præcepit.
Alexandriæ sanctorum Martyrum Apollonii Presbyteri, et aliorum quinque, qui, in persecutione Maximiani, in mare demersi sunt.
In Africa sanctorum Martyrum Terentii, Africani, Pompeji et Sociorum; qui, sub Decio Imperatore et Fortuniano Præfecto, virgis cæsi, equuleis torti aliisque suppliciis cruciati, demum capitis obtruncatione martyrium compleverunt.
Gandavi, in Flandria, sancti Macarii, Episcopi Antiocheni, virtutibus et miraculis clari.
