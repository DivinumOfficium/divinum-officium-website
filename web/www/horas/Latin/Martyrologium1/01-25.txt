Octavo Kalendas Februarii
_
Conversio sancti Pauli Apostoli, quæ fuit anno secundo ab Ascensione Domini.
Apud Damascum natalis sancti Ananiæ, qui fuit discipulus Domini, et eumdem Paulum Apostolum baptizavit. Ipse autem, cum Damasci, et Eleutheropoli, alibique Evangelium prædicasset, tandem, sub Licinio Judice, nervis cæsus et laniatus, ac lapidibus oppressus, martyrium consummavit.
Arvernis, in Gallia, sanctorum Præjecti Episcopi, et Amarini, Abbatis Cloroangiensis, qui ambo a proceribus ejusdem urbis passi sunt.
Antiochiæ sanctorum Martyrum Juventini et Maximi, qui, sub Juliano Apostata, martyrio coronati sunt; in quorum die natali sanctus Joannes Chrysostomus sermonem ad populum habuit.
Item sanctorum Martyrum Donati, Sabini et Agapis.
Tomis, in Scythia, sancti Bretannionis Episcopi, qui mira sanctitate et catholicæ fidei zelo, sub Ariano Imperatore Valente, cui fortiter restitit, in Ecclesia floruit.
Marcianis, in Gallia, sancti Popponis, Presbyteri et Abbatis, miraculis clari.
