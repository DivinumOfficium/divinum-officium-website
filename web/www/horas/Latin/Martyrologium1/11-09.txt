Quinto Idus Novembris
_
Romæ, in Laterano, Dedicatio Basilicæ sanctissimi Salvatoris, quæ omnium Urbis et Orbis Ecclesiarum est mater et caput. 
Amaseæ, in Ponto, natalis sancti Theodori militis, qui, tempore Maximiani Imperatoris, pro Christianæ fidei confessione, fortiter cæsus et in carcerem missus; deinde, Domino sibi apparente ac monente ut constanter et viriliter ageret, relevatus est; novissime, postquam in equuleo suspensus et ungulis ita excarnificatus est, ut ejus interiora apparerent nuda, ardentibus ignibus comburendus traditur. Ipsius vero laudes sanctus Gregorius Nyssenus præclaro encomio celebravit.
Tyanæ, in Cappadocia, passio sancti Orestis, sub Diocletiano Imperatore.
Thessalonicæ sancti Alexandri Martyris, sub Maximiano Principe.
Apud Bituricas, in Aquitania, sancti Ursini Confessoris, qui, Romæ ordinatus a successoribus Apostolorum, primus eidem Bituricensi urbi destinatur Episcopus.
Neapoli, in Campania, sancti Agrippini Episcopi, miraculis clari.
Constantinopoli sanctarum Virginum Eustoliæ Romanæ, et Sopatræ, filiæ Mauritii Imperatoris.
Beryti, in Syria, commemoratio Imaginis Salvatoris, quæ, a Judæis crucifixa, tam copiosum emisit sanguinem, ut Orientales et Occidentales Ecclesiæ ex eo ubertim acceperint.
