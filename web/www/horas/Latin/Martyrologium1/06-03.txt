Tertio Nonas Junii
_
Aretii, in Tuscia, sanctorum Martyrum Pergentini et Laurentini fratrum, qui, in persecutione Decii, sub Tiburtio Præside, cum essent pueri, ibidem, post dira supplicia tolerata et magna miracula ostensa, gladio cæsi sunt.
Constantinopoli sanctorum Martyrum Lucilliani et quatuor puerorum, scilicet Claudii, Hypatii, Pauli et Dionysii. His cum pueris Lucillianus, ex idolorum sacerdote Christianus factus, in fornacem, post varia tormenta, injectus est, sed, flamma imbre exstincta, omnes illæsi evaserunt; denique, ipse cruci affixus, pueri autem gladio obtruncati, sub Silvano Præside, consummati sunt.
Cordubæ, in Hispania, beati Isaac Monachi, qui, pro Christi fide, gladio necatus est.
Constantinopoli sanctæ Paulæ, Virginis et Martyris, quæ, cum prædictorum Martyrum Lucilliani ac Sociorum sanguinem colligeret, ideo, comprehensa, virgis percussa, et in ignem conjecta sed liberata, demum et ipsa eodem loco, ubi sanctus Lucillianus crucifixus fuerat, decollata est.
Carthagine sancti Cæcilii Presbyteri, qui sanctum Cyprianum ad Christi fidem perduxit. 
In territorio Aurelianensi sancti Liphardi, Presbyteri et Confessoris.
Lucæ, in Tuscia, sancti Davini Confessoris.
Anagniæ sanctæ Olivæ Virginis.
Lutetiæ Parisiorum sanctæ Clotildis Reginæ, cujus precibus vir ejus Clodoveus, Rex Francorum, Christi fidem suscepit.
