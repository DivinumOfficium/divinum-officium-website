Quartodecimo Kalendas Septembris
_
Romæ Sancti Julii Senatoris et Martyris, qui Vitellio Judici traditus et ab eo in carcerem trusus, jubente Commodo Imperatore, tamdiu fustibus cæsus est, donec emitteret spiritum: cujus corpus in coemeterio Calepodii via Aurelia sepultum est.
In Cilicia natalis sancti Andreæ Tribuni et Sociorum militum, qui, victoria de Persis divinitus adepta, ad fidem Christi conversi, et hoc nomine accusati, sub Maximiano Imperatore in angustiis Tauri montis ab exercitu Seleuci Præsidis trucidati sunt.
In Palæstina sancti Timothei Martyris, qui in persecutione Diocletiani sub Urbano Præside, post multa superata supplicia, lento igne combustus est.  Passi sunt etiam ibidem Thecla et Agapius: illa feris exposta, earum dentibus laniata transivit ad Sponsum: Agapius vero plurima tormenta perpessus, ad majora certamina fuit dilatus.
Anagniæ sancti Magni Episcopi et Martyris, qui in persecutione Decii necatus est.
In Provincia apud castrum Brincolam depositio sancti Ludovici Episcopi Tolosani, Ordinis Minorum, vitæ sanctitate et miraculis clari: cujus corpus inde Massiliam translatum, in Ecclesia Fratrum Minorum honorifice conditum est.
In Gallis in pago Sigisterico beati Donati Presbyteri et Confessoris, qui ab ipsis infantiæ rudimentis mira Dei gratia præditus, anachoreticam vitam multis annis exegit et miraculorum gloria clarus migravit ad Christum.
In territorio Bituricensi sancti Mariani Confessoris.
Mantuæ sancti Rufini Confessoris.
Norimbergæ sancti Sebaldi Eremitæ, virtutibus et miraculis præclari, qui Sanctorum catalogo a Martino Papa Quinto adjectus est.
