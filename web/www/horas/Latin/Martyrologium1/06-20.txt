Duodecimo Kalendas Julii
_
In insula Pontia natalis sancti Silverii, Papæ et Martyris, qui, cum Anthimum, Episcopum hæreticum, a suo prædecessore Agapito depositum, restituere noluisset, a Belisario, agente impia Theodora Augusta, in exsilium pulsus est, et ibidem, pro fide catholica multis ærumnis confectus, defecit.
Romæ depositio sancti Novati, qui fuit filius beati Pudentis Senatoris, et frater sancti Timothei Presbyteri et sanctarum Christi Virginum Pudentianæ et Praxedis, qui ab Apostolis eruditi sunt in fide. Ipsorum vero domus, in Ecclesiam commutata, Pastoris Titulus appellatur.
Tomis, in Ponto, sanctorum Martyrum Pauli et Cyriaci.
Petræ, in Palæstina, sancti Macarii Episcopi, qui, ab Arianis passus multa et in Africam relegatus, Confessor quievit in Domino.
Hispali, in Hispania, sanctæ Florentinæ Virginis, sororis sanctorum Leandri et Isidori Episcoporum.
