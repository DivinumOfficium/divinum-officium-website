Idibus Novembris
_
Ravennæ natalis sanctorum Martyrum Valentini, Solutoris et Victoris; qui sub Diocletiano Imperatore passi sunt.
Aquis, in provincia Narbonensi, beati Mitrii, clarissimi Martyris.
Cæsareæ, in Palæstina, passio sanctorum Antonini, Zebinæ, Germani et Ennathæ Virginis. Hæc, sub Galerio Maximiano Imperatore, verberibus cæsa, igne cremata est; illi vero, cum intrepidi ac libera voce Firmilianum Præsidem, diis immolantem, impietatis arguerent, capite cæsi sunt.
In Africa sanctorum Martyrum Hispanorum Arcadii, Paschasii, Probi et Eutychiani; qui, in persecutione Wandalica, cum in Arianam perfidiam nullatenus declinare paterentur, hinc a Genserico, Rege Ariano, primum proscripti, deinde acti in exsilium atque atrocissimis suppliciis cruciati, postremum diverso mortis genere interempti sunt. Tunc et Paulilli pueruli, germani sanctorum Paschasii et Eutychiani, constantia enituit; qui, cum de fide catholica nullatenus posset avelli, fustibus diu cæsus est, atque ad infimam servitutem damnatus.
Romæ sancti Nicolai Papæ Primi, vigore apostolico præstantis.
Turonis, in Gallia, sancti Britii Episcopi, qui fuit discipulus beati Martini Episcopi.
Toleti, in Hispania, sancti Eugenii Episcopi.
Arvernis, in Gallia, sancti Quinctiani Episcopi.
Cremonæ, in Insubria, sancti Homoboni Confessoris; quem, miraculis clarum, Innocentius Papa Tertius in Sanctorum numerum retulit.
