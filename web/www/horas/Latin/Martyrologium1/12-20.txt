Tertiodecimo Kalendas Januarii
_
Vigilia sancti Thomæ Apostoli. 
Romæ natalis sancti Zephyrini, Papæ et Martyris. Ipsius tamen festum recolitur septimo Kalendas Septembris.
Ibidem passio sancti Ignatii, Episcopi et Martyris; qui, tertius post beatum Petrum Apostolum, Antiochenam rexit Ecclesiam. Hic, in persecutione Trajani, damnatus ad bestias, Romam vinctus mittitur; ibique, circumsedente Senatu, immanissimis poenarum suppliciis primo est affectus, dehinc objicitur leonibus, quorum dentibus præfocatus, hostia Christi efficitur. Ejus vero festivitas Kalendis Februarii celebratur.
Item Romæ sanctorum Martyrum Liberati et Bajuli.
In Arabia sanctorum Martyrum Eugenii et Macarii Presbyterorum, qui a Juliano Apostata, cum ipsius impietatem arguissent, sævissimis plagis affecti sunt, atque in vastissimam eremum relegati, et gladio cæsi.
Alexandriæ sanctorum militum et Martyrum Ammonis, Zenonis, Ptolomæi, Ingenis et Theophili; qui, tribunalibus astantes, cum quidam Christianus, in suppliciis positus, trepidaret et jam prope ad negandum declinaret, vultu, oculis ac nutibus illum conabantur erigere. Cumque hac de causa clamor totius populi in eos prosiliret, prorumpentes in medium se Christianos esse testati sunt; per quorum victoriam Christus, qui suis eam animi constantiam dederat, gloriosissime triumphavit.
Geldubæ, in Germania, sancti Julii Martyris.
Antiochiæ natalis sancti Philogonii Episcopi, qui, Dei nutu ex causidico ad eam Ecclesiam regendam accersitus, adversus Arium, una cum sancto Alexandro Episcopo et Sociis, primum pro fide catholica certamen iniit, clarusque meritis quievit in Domino; cujus annuam festivitatem sanctus Joannes Chrysostomus præclaro encomio celebravit.
Brixiæ sancti Dominici, Episcopi et Confessoris.
In Hispania depositio sancti Dominici de Sylos Abbatis, e sancti Benedicti Ordine, miraculis in captivorum liberatione celeberrimi.
