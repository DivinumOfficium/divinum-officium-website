Tertio Nonas Julii
_
Romæ sanctæ Zoæ Martyris, uxoris beati Nicostrati Martyris, quæ, sub Diocletiano Imperatore, dum ad confessionem beati Petri Apostoli oraret, a persecutoribus est arctata et in custodiam obscurissimam trusa; deinde, collo et capillis in arbore, adhibito subter horribili fumo, suspensa est, et ita, in confessione Domini, emisit spiritum.
Hierosolymis sancti Athanasii Diaconi, qui, pro sancta Synodo Chalcedonensi, ab hæreticis comprehensus et omnium cruciatuum expertus genera, ferro tandem necatus est.
In Syria natalis sancti Domitii Martyris, qui virtutibus suis multa incolis præstat beneficia.
In Sicilia sanctorum Martyrum Agathonis et Triphinæ.
Tomis, in Scythia, sanctorum Martyrum Marini, Theodoti et Sedophæ.
Cyrene, in Libya, sanctæ Cyrillæ Martyris, quæ, in persecutione Diocletiani, ardentes carbones cum thure super manum positos diu tenuit, ne, prunas excutiendo, thus obtulisse videretur; deinde, sævissime laniata, proprio decorata sanguine migravit ad Sponsum.
Treviris sancti Numeriani, Episcopi et Confessoris.
Apud Septempedanos, in Piceno, sanctæ Philomenæ Virginis.
