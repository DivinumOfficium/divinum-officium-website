Septimo Idus Aprilis
_
In Africa item natalis sanctorum Martyrum Epiphanii Episcopi, Donati, Rufini et aliorum tredecim.
Alexandriæ sancti Peleusii, Presbyteri et Martyris.
Synope, in Ponto, sanctorum ducentorum Martyrum.
In Cilicia sancti Calliopii Martyris, qui, sub Maximiano Præfecto, post alia tormenta, capite in terram verso cruci affixus, nobili corona martyrii decoratus est.
Nicomediæ sancti Cyriaci et aliorum decem Martyrum.
Veronæ sancti Saturnini, Episcopi et Confessoris.
Romæ sancti Hegesippi, qui, vicinus Apostolorum temporibus, Romam venit ad Anicetum Pontificem, ibique mansit usque ad Eleutherium, et Ecclesiasticorum Actuum a passione Domini usque ad suam ætatem sermone simplici texuit historiam; ut, quorum vitam sectabatur, dicendi quoque exprimeret charactere.
In Syria sancti Aphraatis Anachoretæ, qui, Valentis tempore, catholicam fidem virtute miraculorum adversus Arianos defendit.
