Quartodecimo Kalendas Octobris
_
In Chalcide Græciæ natalis sancti Methodii, qui prius Olympii, in Lycia, et postea Tyri, in Phoenicia, exstitit Episcopus, sermonis nitore ac doctrina clarissimus; atque, ad extremum novissimæ persecutionis (ut scribit sanctus Hieronymus), martyrio coronatus est.
In territorio Viennensi sancti Ferreoli Martyris, qui, cum esset tribuniciæ potestatis, jussu impiissimi Præsidis Crispini tentus, et primo crudelissime verberatus, deinde, gravi catenarum pondere onustus, in teterrimum carcerem trusus est; unde, solutis Dei nutu vinculis et januis carceris patefactis, exiens, ab insequentibus iterum est captus, ac martyrii palmam obtruncatione capitis percepit.
Item sanctarum Martyrum Sophiæ et Irenæ.
Mediolani sancti Eustorgii Primi, ejusdem civitatis Episcopi, beati Ambrosii testimonio celebris.
Gortynæ, in Creta, sancti Eumenii, Episcopi et Confessoris.
