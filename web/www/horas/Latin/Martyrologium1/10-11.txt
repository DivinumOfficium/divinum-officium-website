Quinto Idus Octobris
_
Tarsi, in Cilicia, sanctarum mulierum Zenaidis et Philonillæ sororum, quæ beati Pauli Apostoli consanguineæ et in fide fuerunt discipulæ.
In pago Vilcassino, in Gallia, passio sanctorum Martyrum Nicasii, qui erat Rotomagensis Episcopus, Quirini Presbyteri, Scubiculi Diaconi, et Pientiæ Virginis, sub Præside Fescennino.
Vesontione, in Galliis, sancti Germani, Episcopi et Martyris.
Item passio sanctorum Anastasii Presbyteri, Placidi, Genesii et Sociorum.
Tarsi, in Cilicia, natalis sanctorum Martyrum Tharaci, Probi et Andronici; qui, in persecutione Diocletiani, longo tempore carceris squalore afflicti, et tertio diversis tormentis et suppliciis examinati, tandem, in confessione Christi, abscissis cervicibus, triumphum gloriæ sunt adepti.
In Thebaide sancti Sarmatæ, qui fuit discipulus beati Antonii Abbatis, et a Saracenis pro Christo necatus est.
Ucetiæ, in Gallia Narbonensi, sancti Firmini, Episcopi et Confessoris.
In monasterio Achadh-boensi, in Hibernia, sancti Canici, Presbyteri et Abbatis.
Lyræ, in Belgio, depositio sancti Gummari Confessoris.
Apud Rhedones, in Gallia, sancti Aemiliani Confessoris.
Veronæ sanctæ Placidiæ Virginis.
