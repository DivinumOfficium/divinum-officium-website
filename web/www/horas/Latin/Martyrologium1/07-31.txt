Pridie Kalendas Augusti
_
Mediolani sancti Calimerii, Episcopi et Martyris; qui, in Antonini persecutione, comprehensus, vulneribus confossus, cervicibusque gladio transverberatis, præceps in puteum dejectus, martyrii cursum confecit.
Cæsareæ, in Mauritania, passio beati Fabii Martyris, qui, cum ferre vexilla præsidalia recusaret, primo in carcerem trusus est, ibique diebus aliquot detentus; deinde, cum in confessione Christi, interrogatus semel et iterum, immobilis perduraret, sententia capitali a Judice condemnatur.
Synnadæ, in Phrygia Pacatiana, sanctorum Martyrum Democriti, Secundi et Dionysii.
In Syria sanctorum trecentorum quinquaginta Monachorum Martyrum, qui, ob defensionem Synodi Chalcedonensis, ab hæreticis sunt occisi.
Ravennæ transitus sancti Germani, Antisiodorensis Episcopi, genere, fide, doctrina et miraculorum gloria clarissimi; qui Britanniam a Pelagianorum hæresibus penitus liberavit.
Tagaste, in Africa, sancti Firmi Episcopi, confessionis gloria conspicui.
Senis, in Tuscia, natalis beati Joannis Columbini, qui fuit Institutor Ordinis Jesuatorum, et sanctitate ac miraculis claruit.
