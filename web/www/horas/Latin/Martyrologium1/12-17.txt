Sextodecimo Kalendas Januarii
_
Massiliæ, in Gallia, beati Lazari Episcopi, sanctarum Mariæ Magdalenæ ac Marthæ fratris, quem Dominus in Evangelio appellasse amicum et a mortuis excitasse legitur.
Eleutheropoli, in Palæstina, sanctorum Martyrum Floriani, Calanici, et Sociorum quinquaginta et octo; qui, tempore Heraclii Imperatoris, a Saracenis ob Christi fidem occisi sunt.
In monasterio Fuldensi sancti Sturmii, Abbatis et Saxoniæ Apostoli; quem Innocentius Papa Secundus, in Concilio secundo Lateranensi, in Sanctorum numerum retulit.
Bigardis, prope Bruxellas, in Brabantia, sanctæ Wivinæ Virginis, cujus egregiam sanctitatem miracula crebra testantur.
Constantinopoli sanctæ Olympiadis Viduæ.
Andaniæ, apud Septem Ecclesias, in Belgio, beatæ Beggæ Viduæ, quæ fuit soror sanctæ Gertrudis.
Eodem die Translatio. sancti Ignatii, Episcopi et Martyris; qui, tertius post beatum Petrum Apostolum, Antiochenam rexit Ecclesiam. Ejus corpus ab urbe Roma, ubi ipse, sub Trajano, gloriose martyrium tertiodecimo Kalendas Januarii consummaverat, Antiochiam delatum, ibidem, in coemeterio Ecclesiæ, extra portam Daphniticam, positum fuit; in qua celebritate sanctus Joannes Chrysostomus concionem ad populum habuit. Postmodum vero ejus reliquiæ rursus Romam translatæ sunt, et in Ecclesia sancti Clementis, una cum corpore ejusdem beatissimi Papæ et Martyris, summa veneratione reconditæ.
