Tertio Idus Octobris
_
Apud Troadem, Asiæ minoris urbem, natalis sancti Carpi, qui fuit discipulus beati Pauli Apostoli.
Cordubæ, in Hispania, item natalis sanctorum Martyrum Fausti, Januarii et Martialis; qui, primo equulei poena cruciati, deinde, superciliis rasis, dentibus evulsis, auribus quoque et naribus præcisis, ignis passione martyrium consummarunt.
Thessalonicæ sancti Florentii Martyris, qui, post varia tormenta, igne combustus est.
Apud Stokeraviam, in Austria, sancti Colmanni Martyris.
Antiochiæ sancti Theophili Episcopi, qui, sextus post beatum Petrum Apostolum, ejusdem Ecclesiæ Pontificatum tenuit. 
Turonis, in Gallia, sancti Venantii, Abbatis et Confessoris. 
Apud Sublacum, in Latio, sanctæ Chelidoniæ Virginis.
