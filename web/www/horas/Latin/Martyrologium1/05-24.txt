Nono Kalendas Junii
_
Antiochiæ natalis sancti Manahen, qui fuit Herodis Tetrarchæ collactaneus, atque, Doctor et Propheta exsistens sub gratia novi Testamenti, in eadem urbe quievit.
Item beatæ Joannæ, uxoris Chusæ, procuratoris Herodis, quam Lucas Evangelista commemorat.
In Portu Romano natalis sancti Vincentii Martyris.
Nannete, in Britannia minore, beatorum Martyrum Donatiani et Rogatiani fratrum, qui, sub Diocletiano Imperatore, pro constantia fidei, in carcerem missi, et in equuleo suspensi ac laniati, deinde lancea militari confossi, novissime capite præcisi sunt.
In Istria sanctorum Martyrum Zoelli, Servilii, Felicis, Silvani et Dioclis.
Eodem die sanctorum Martyrum Meletii, ducis exercitus, ac Sociorum ejus ducentorum et quinquaginta duorum militum; qui diverso mortis genere martyrium compleverunt.
Item sanctarum Martyrum Susannæ, Marcianæ et Palladiæ, eorumdem militum uxorum, quæ, una cum parvulis suis, confractæ sunt.
Mediolani sancti Robustiani Martyris.
Brixiæ sanctæ Afræ Martyris, quæ sub Hadriano Imperatore passa est.
In monasterio Lirinensi, in Gallia, sancti Vincentii Presbyteri, doctrina et sanctitate conspicui.
Marrochii, in Africa, Beati Joannis de Prado, Sacerdotis ex Ordine Minorum et Martyris; qui, in prædicatione Evangelii, post vincula, carceres, flagella plurimaque alia tormenta, pro Christo fortiter tolerata, per ignem martyrium consummavit.
Bononiæ Translatio sancti Dominici Confessoris, tempore Gregorii Papæ Noni.
