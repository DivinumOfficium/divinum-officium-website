Pridie Idus Februarii
_
In Africa sancti Damiani, militis et Martyris.
Carthagine sanctorum Martyrum Modesti et Juliani.
Alexandriæ sanctorum Martyrum Modesti et Ammonii infantum.
Barcinone, in Hispania, sanctæ Eulaliæ Virginis, quæ, tempore Diocletiani Imperatoris, equuleum, ungulas flammasque perpessa, demum, cruci affixa, gloriosam martyrii coronam accepit.
Constantinopoli sancti Meletii, Episcopi Antiocheni, qui, pro fide catholica sæpe exsilium passus, demum in eadem urbe migravit ad Dominum. Ejus virtutes sanctus Joannes Chrysostomus et sanctus Gregorius Nyssenus summis laudibus celebrarunt.
Item Constantinopoli sancti Antonii Episcopi, tempore Leonis sexti Imperatoris.
Veronæ sancti Gaudentii, Episcopi et Confessoris.
