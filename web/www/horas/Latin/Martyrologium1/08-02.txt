Quarto Nonas Augusti
_
Romæ, in coemeterio Callisti, natalis sancti Stephani Primi, Papæ et Martyris; qui, in persecutione Valeriani, dum Missæ Sacrum perageret, et, supervenientibus militibus, ante altare intrepidus et immobilis coepta mysteria perficeret, in sede sua decollatus est.
Nicææ, in Bithynia, passio sanctæ Theodotæ, cum tribus filiis suis. Ex his primogenitum, nomine Evodium, cum Christum fiducialiter confiteretur, fecit primo Nicetius, Consularis Bithyniæ, fustibus cædi; deinde matrem, cum omnibus filiis, igne consumi.
In Africa sancti Rutilii Martyris, qui cum sæpius, de loco in locum fugiens, persecutionem declinasset, et periculum interdum etiam pecunia redemisset, ex inopinato aliquando comprehensus est, et, Præsidi oblatus, tormentis cruciatur plurimis; demum, ignibus traditus, egregio martyrio coronatur.
Patavii sancti Maximi, ejusdem civitatis Episcopi, qui, miraculis clarus, beato fine quievit.
