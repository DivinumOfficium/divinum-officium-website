Decimo nono Kalendas Januarii
_
Rhemis, in Gallia, passio sanctorum Nicasii Episcopi, ac sororis Eutropiæ Virginis, et Sociorum Martyrum; qui a barbaris Ecclesiæ hostibus cæsi sunt.
Alexandriæ sanctorum Martyrum Heronis, Arsenii, Isidori, et Dioscori pueri. Horum tres primos Judex, in persecutione Deciana, cum eos, variis tormentis dilanians, pari armatos constantia videret, tradi ignibus jubet; Dioscorus vero, multipliciter flagellatus, divino nutu ad consolationem fidelium dimissus est.
Antiochiæ natalis sanctorum Martyrum Drusi, Zosimi et Theodori.
Eodem die passio sanctorum Justi et Abundii, qui, sub Numeriano Imperatore et Olybrio Præside, conjecti in ignem, et, cum inde evasissent illæsi, gladio percussi sunt.
In Cypro natalis beati Spiridionis Episcopi, qui unus fuit ex illis Confessoribus, quos Galerius Maximianus, dextro oculo effosso et sinistro poplite succiso, ad metalla damnaverat. Hic prophetiæ dono et signorum gloria inclytus fuit, et in Nicæno Concilio philosophum ethnicum, Christianæ religioni insultantem, devicit et ad fidem perduxit.
Bergomi sancti Viatoris, Episcopi et Confessoris.
Papiæ sancti Pompeji Episcopi.
Neapoli, in Campania, sancti Agnelli Abbatis, virtute miraculorum illustris, qui obsessam urbem sæpe visus est Crucis vexillo ab hostibus liberare.
Mediolani sancti Matroniani Eremitæ.
