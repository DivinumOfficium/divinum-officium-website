Duodecimo Kalendas Septembris
_
Romæ in agro Verano sanctæ Cyriacæ Viduæ et Martyris, quæ in persecutione Valeriani cum se suaque omnia in Sanctorum ministerio impendisset, demum pro Christo martyrium subiens, vitam quoque ipsam libenter impendit.
Salonæ sancti Anastasii cornicularii, qui cum videret beatum Agapitum constanter tormenta perferentem, conversus est ad fidem, et pro confessione nominis Christi, jubente Aureliano Imperatore, interemptus Martyr migravit ad Dominum.
In Sardinia natalis sanctorum Martyrum Luxorii, Ciselli et Camerini, qui in persecutione Diocletiani sub Delphio Præside gladio cæsi sunt.
In territorio Gavalitano sancti Privati Episcopi et Martyris, qui ab Alexandria Romam veniens ad Apostolorum memorias, et inde in agrum Fundanum secedens cum Martyrum corpora sepeliret, a Tribuno comprehensus in vinculis expiravit.
Edessæ in Syria sanctorum Martyrum Bassæ et filiorum ejus Theogonii, Agapii et Fidelis, quos in persecutione Maximiani pia mater exhortans, martyrio coronatus præmisit ad palmam, et truncato capite gaudens secuta est cum victoria.
Veronæ sancti Euprepii Episcopi et Confessoris.
Item sancti Quadrati Episcopi.
