Quarto Nonas Maji
_
Apud Ostia Tiberina sanctæ Monicæ, beati Augustini matris, cujus ille præclaram vitam, in libro nono Confessionum, testatam reliquit.
In metallo Phennensi Palæstinæ natalis beati Silvani, Gazæ Episcopi, qui, in Diocletiani Imperatoris persecutione, Galerii Maximiani Cæsaris mandato, cum plurimis suis Clericis, martyrio coronatus est.
Hierosolymis sancti Cyriaci Episcopi, qui, cum loca sancta visitaret, ibidem, sub Juliano Apostata, cæsus est.
Camerini sancti Porphyrii, Presbyteri et Martyris, qui, sub Decio Imperatore et Antiocho Præside, cum plurimos (in quibus fuit Venantius) ad Christi fidem convertisset, capite amputatus est.
In metallo Phennensi Palæstinæ sanctorum triginta novem Martyrum, qui, ad metalla damnati, demum, post adustionem candentis ferri et alia tormenta, simul capite cæsi sunt.
Laureaci, in Norico Ripensi, sancti Floriani Martyris, qui, sub Diocletiano Imperatore, Aquilini Præsidis jussu, in flumen Anisum, ligato ad collum saxo, præcipitatus est.
Coloniæ Agrippinæ sancti Paulini Martyris.
Tarsi, in Cilicia, sanctæ Pelagiæ, Virginis et Martyris, quæ, sub Diocletiano Imperatore, in bovem æneum candentem inclusa, martyrium complevit.
Nicomediæ natalis sanctæ Antoniæ Martyris, quæ, nimium torta et variis afflicta cruciatibus, altero brachio tribus suspensa diebus, et in carcere biennio detenta, ad ultimum a Priscilliano Præside, in confessione Domini, flammis exusta est.
Mediolani sancti Venerii Episcopi, cujus virtutes sanctus Joannes Chrysostomus, in epistola ad eum scripta, testatas reliquit.
In territorio Petragoricensi sancti Sacerdotis, Episcopi Lemovicensis.
Hildeshemii, in Saxonia, sancti Godehardi, Episcopi et Confessoris, qui ab Innocentio Papa Secundo in Sanctorum censum relatus est.
Antisiodori sancti Curcodomi Diaconi.
