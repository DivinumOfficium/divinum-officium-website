Decimo nono Kalendas Februarii
_
Sancti Hilarii, Episcopi Pictaviensis, Confessoris et Ecclesiæ Doctoris; qui pridie hujus diei evolavit in cælum.
Nolæ, in Campania, natalis sancti Felicis Presbyteri, qui (ut sanctus Paulinus Episcopus scribit), cum a persecutoribus post tormenta in carcerem missus esset, et cochleis ac testulis vinctus superpositus jaceret, nocte ab Angelo solutus atque eductus fuit; postmodum vero, cessante persecutione, ibidem, cum multos ad Christi fidem exemplo vitæ ac doctrina convertisset, clarus miraculis quievit in pace.
In Judæa sancti Malachiæ Prophetæ.
In monte Sina sanctorum triginta octo Monachorum, a Saracenis ob Christi fidem interfectorum.
In Rhaithi regione, in Aegypto, sanctorum quadraginta trium Monachorum, qui, pro Christiana religione, a Blemmiis occisi sunt.
Mediolani sancti Datii, Episcopi et Confessoris; cujus meminit beatus Gregorius Papa.
In Africa sancti Euphrasii Episcopi.
Neocæsareæ, in Ponto, sanctæ Macrinæ, discipulæ beati Gregorii Thaumaturgi, et aviæ sancti Basilii, quæ eumdem Basilium educavit in fide.