Idibus Augusti
_
Romæ beati Hippolyti Martyris, qui pro confessionis gloria, sub Valeriano Imperatore, post alia tormenta, ligatis pedibus ad colla indomitorum equorum, per carduetum et tribulos crudeliter tractus est, ac, toto corpore lacerato, emisit spiritum. Passi sunt etiam eodem die beata Concordia, ejus nutrix, quæ ante ipsum, plumbatis cæsa, migravit ad Dominum; et alii decem et novem de domo sua, qui extra portam Tiburtinam decollati sunt, et, una cum ipso, in agro Verano sepulti.
Apud Forum Syllæ natalis sancti Cassiani Martyris, qui cum adorare idola noluisset, ideo, vocatis a persecutore pueris, quibus exosus docendo factus fuerat, data est eis facultas eum perimendi; quorum quanto infirmior erat manus, tanto graviorem martyrii poenam, dilata morte, faciebat.
Tuderti, in Umbria, sancti Cassiani, Episcopi et Martyris, sub Diocletiano Imperatore.
Burgis, in Hispania, sanctarum Centollæ et Helenæ Martyrum.
Constantinopoli sancti Maximi Abbatis, doctrina et catholicæ veritatis zelo insignis; qui, cum adversus Monothelitas strenue decertaret, ab hæretico Imperatore Constante, præcisis manibus ac lingua, in Chersonesum relegatus est, ibique, gloria confessionis clarus, spiritum Deo reddidit. Tunc etiam duo Anastasii, qui ejus erant discipuli, aliique plures diversa tormenta et dura exsilia sunt experti.
Friteslariæ, in Germania, sancti Wigberti, Presbyteri et Confessoris.
Pictavis, in Gallia, sanctæ Radegundis Reginæ, cujus vita miraculis et virtutibus claruit.
