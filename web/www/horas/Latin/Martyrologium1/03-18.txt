Quintodecimo Kalendas Aprilis
_
Hierosolymis sancti Cyrilli Episcopi, Confessoris et Ecclesiæ Doctoris; qui, ab Arianis multas pro fidei causa perpessus injurias et ex Ecclesia sua sæpe depulsus, tandem, sanctitatis gloria clarus, in pace quievit. Ipsius porro intemeratam fidem prima Constantinopolitana Synodus oecumenica, sancto Damaso Papæ scribens, præclaro testimonio commendavit.
Cæsareæ, in Palæstina, natalis beati Alexandri Episcopi, qui de Cappadocia, ex propria civitate, ubi erat Episcopus, sanctorum locorum desiderio Hierosolymam petiit; atque ibi, cum a Narcisso, ejusdem urbis Episcopo, jam sene, illa regeretur Ecclesia, ipsius gubernacula, divina edoctus revelatione, suscepit. Postmodum vero, in persecutione Decii, cum jam longævæ ætatis veneranda canitie præfulgeret, ductus est Cæsaream, et clausus in carcere, ob confessionem Christi, martyrium complevit.
Augustæ sancti Narcissi Episcopi, qui primus in Rhætia Evangelium prædicavit; deinde in Hispaniam profectus est, et, cum Gerundæ multos ad Christi fidem convertisset, ibidem, in persecutione Diocletiani Imperatoris, una cum Felice Diacono, martyrii palmam accepit.
Nicomediæ sanctorum decem millium Martyrum, qui, pro Christi confessione, gladio percussi sunt.
Ibidem sanctorum Martyrum Trophimi et Eucarpii.
In Britannia sancti Eduardi Regis, qui, dolis novercæ necatus, multis miraculis claruit.
Lucæ, in Tuscia, natalis sancti Frigdiani Episcopi, virtute miraculorum illustris.
Mantuæ sancti Anselmi, Episcopi Lucensis et Confessoris.
