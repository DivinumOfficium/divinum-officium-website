Undecimo Kalendas Augusti
_
Apud Massiliam, in Gallia, natalis sanctæ Mariæ Magdalenæ, de qua Dominus ejecit septem dæmonia, et quæ ipsum Salvatorem a mortuis resurgentem prima videre meruit.
Philippis, in Macedonia, sanctæ Synthyches, cujus meminit beatus Paulus Apostolus.
Ancyræ, in Galatia, natalis sancti Platonis Martyris, qui, sub Agrippino Vicario, verberibus cæsus, uncis laniatus ferreis, aliisque immanissimis tormentorum generibus cruciatus, demum, abscisso capite, invictam animam Deo reddidit. Ipsius vero miracula in subveniendis captivis, Acta secundæ Synodi Nicænæ testantur.
In Cypro sancti Theophili Prætoris, qui ab Arabibus tentus, et, cum nec donis nec minis flecti posset ut Christum negaret, gladio cæsus est.
Antiochiæ sancti Cyrilli Episcopi, doctrina et sanctitate conspicui.
Menati, in territorio Arvernensi, sancti Menelei Abbatis.
In monasterio Fontanellæ, in Gallia, sancti Wandregisili Abbatis, miraculis clari; cujus corpus ad Blandinum monasterium, in Flandria, postea delatum fuit.
Scythopoli, in Palæstina, sancti Josephi Comitis.
