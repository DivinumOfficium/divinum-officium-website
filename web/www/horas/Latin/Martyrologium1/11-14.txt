Decimo octavo Kalendas Decembris
_
Gangris, in Paphlagonia, sancti Hypatii Episcopi, qui, a magna Nicæna Synodo rediens, a Novatianis hæreticis in via lapidibus impetitus, Martyr occubuit.
Alexandriæ sancti Serapionis Martyris, quem persecutores, sub Decio Principe, ita crudelissimis affecerunt suppliciis, ut cunctas ei juncturas membrorum prius solverent, eumque postea de superioribus domus suæ præcipitarent; atque ille sic gloriosus Christi Martyr efficeretur.
Trecis, in Gallia, sancti Venerandi Martyris, sub Aureliano Imperatore.
In Gallia sanctæ Venerandæ Virginis, quæ, sub Antonino Imperatore et Asclepiade Præside, martyrii coronam accepit.
Emessæ, in Phoenicia, passio plurimarum sanctarum mulierum, quæ, sub sævissimo Arabum duce Mady, ob Christi fidem, crudelissime tortæ atque necatæ sunt.
Bononiæ sancti Jucundi, Episcopi et Confessoris.
Augæ, in Gallia, transitus sancti Laurentii, Episcopi Dublinensis.
