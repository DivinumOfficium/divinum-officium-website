Quarto Idus Novembris
_
Natalis sanctorum Martyrum Tryphonis, et Respicii, ac Nymphæ Virginis.
Romæ item natalis sancti Leonis Papæ Primi, Confessoris et Ecclesiæ Doctoris; qui, virtutum excellens meritis, dictus est Magnus. Ejus temporibus celebrata fuit sancta Synodus Chalcedonensis, in qua ipse per legatos damnavit Eutychen; cujus etiam Synodi decreta postmodum auctoritate sua confirmavit. Tandem, cum sanxisset multa luculenterque scripsisset, Pastor bonus, de sancta Dei Ecclesia et universo grege Dominico optime meritus, quievit in pace. Ipsius tamen festivitas tertio Idus Aprilis celebratur.
Iconii, in Lycaonia, sanctarum mulierum Tryphennæ et Tryphosæ, quæ, beati Pauli prædicatione et exemplo Theclæ, in Christiana disciplina plurimum profecerunt.
Antiochiæ sanctorum Demetrii Episcopi, Aniani Diaconi, Eustosii et aliorum viginti Martyrum.
In territorio Agathensi, in Gallia, sanctorum Martyrum Tiberii, Modesti et Florentiæ; qui, tempore Diocletiani, variis tormentis cruciati, martyrium compleverunt.
Ravennæ sancti Probi Episcopi, miraculis clari.
Aurelianis, in Gallia, sancti Monitoris, Episcopi et Confessoris.
In Anglia sancti Justi Episcopi, qui, una cum Augustino, Mellito et aliis a beato Gregorio Papa in eam insulam missus ad prædicandum Evangelium, ibidem, sanctitate celebris, obdormivit in Domino.
In oppido Milleduno, in Gallia, sancti Leonis Confessoris.
In Paro insula sanctæ Theoctistis Virginis.
