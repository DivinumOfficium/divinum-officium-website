Quintodecimo Kalendas Octobris
_
In monte Alverniæ, in Etruria, commemoratio Impressionis sacrorum Stigmatum, quibus sanctus Franciscus, Ordinis Minorum Institutor, in suis manibus, pedibus et latere, mirabili Dei gratia, impressus fuit.
Romæ, via Tiburtina, natalis sancti Justini, Presbyteri et Martyris; qui, in persecutione Valeriani et Gallieni, ob confessionis gloriam fuit insignis. Hic beati Pontificis Xysti Secundi, Laurentii, Hippolyti aliorumque plurimorum Sanctorum corpora sepelivit, ac demum, sub Claudio, martyrium consummavit.
Item Romæ sanctorum Martyrum Narcissi et Crescentionis.
Apud Leodium, in Belgio, beati Lamberti, Episcopi Trajectensis, qui, cum regiam domum zelo religionis increpasset, a nocentibus innocens occisus est, sicque aulam regni cælestis perpetuo victurus intravit.
In Britannia sanctorum Martyrum Socratis et Stephani.
Novioduni, in Galliis, sanctorum Martyrum Valeriani, Macrini et Gordiani.
Augustoduni sancti Flocelli pueri, qui, sub Antonino Imperatore et Valeriano Præside, multa passus, demum, a feris discerptus, martyrii coronam adeptus est.
Cordubæ, in Hispania, sanctæ Columbæ, Virginis et Martyris.
In Phrygia sanctæ Ariadnæ Martyris, sub Hadriano Imperatore.
Eodem die sanctæ Agathocliæ, quæ, cum esset ancilla cujusdam mulieris infidelis, a domina sua longo tempore verberibus aliisque ærumnis est vexata ut Christum negaret; demum, oblata Judici ac sævius laniata, et nihilominus in confessione fidei persistens, ideo, post excisionem linguæ, in ignem projecta est.
Mediolani depositio sancti Satyri Confessoris, cujus insignia merita sanctus Ambrosius, ejus frater, commemorat.
Apud Bingiam, in dioecesi Moguntinensi, sanctæ Hildegardis Virginis.
Romæ sanctæ Theodoræ matronæ, quæ, in persecutione Diocletiani, sanctis Martyribus sedulo ministrabat.
