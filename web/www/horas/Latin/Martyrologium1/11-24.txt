Octavo Kalendas Decembris
_
Natalis sancti Chrysogoni Martyris, qui, post longa vincula et carceres pro constantissima Christi confessione toleratos, Aquilejam, jubente Diocletiano, perductus, tandem, cæsus capite et in mare projectus, martyrium consummavit.
Romæ sancti Crescentiani Martyris, qui in passione beati Marcelli Papæ memoratur.
Apud Corinthum sancti Alexandri Martyris, qui, sub Juliano Apostata et Sallustio Præside, pro Christi fide certavit usque ad mortem.
Perusiæ sancti Felicissimi Martyris.
Ameriæ, in Umbria, sanctæ Firminæ, Virginis et Martyris; quæ, in persecutione Diocletiani Imperatoris, varie cruciata est, ac demum, suspensa et lampadibus ardentibus adusta, immaculatum spiritum Deo reddidit.
Cordubæ, in Hispania, sanctarum Virginum et Martyrum Floræ et Mariæ; quæ, post diuturnos carceres, in persecutione Arabica, gladio interemptæ sunt.
Mediolani sancti Protasii Episcopi, qui apud Constantem Imperatorem in Concilio Sardicensi causam Athanasii defendit, ac demum, pro Ecclesia sibi commissa et pro religione multis perfunctus laboribus, migravit ad Dominum.
In territorio Arvernensi sancti Portiani Abbatis, qui, sub Theodorico Rege, miraculis claruit; cujus etiam nomen inditum mansit tam monasterio cui Sanctus ipse præfuit, quam oppido quod in eodem loco postea constructum fuit.
In castro Blavio, in Gallia, sancti Romani Presbyteri, cujus sanctitatis præconium gloria miraculorum declarat.
