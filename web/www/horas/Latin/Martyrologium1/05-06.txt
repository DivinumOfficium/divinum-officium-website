Pridie Nonas Maji
_
Romæ sancti Joannis, Apostoli et Evangelistæ, ante Portam Latinam; qui, ab Epheso, jussu Domitiani, vinctus Romam est perductus, et, judicante Senatu, ante eamdem portam in olei ferventis dolium missus, exivit inde purior et vegetior quam intravit.
Damasci natalis beati Joannis Damasceni, Presbyteri, Confessoris et Pontifex, doctrina et sanctitate celebris. Hic, pro cultu sanctarum Imaginum, verbo et scriptis adversus Leonem Isauricum strenue decertavit; cujus Imperatoris ob calumnias cum ipsi Joanni dextera manus a Saracenorum Principe amputata esset, idem, beatæ Mariæ Virgini, cujus Imagines defenderat, se commendans, protinus dexteram integram sanamque recepit. Ejus autem festivitas sexto Kalendas Aprilis celebratur.
Cyrene, in Libya, sancti Lucii Episcopi, quem in Actibus Apostolorum sanctus Lucas commemorat.
Antiochiæ sancti Evodii, qui (ut beatus Ignatius ad Antiochenses scribit), primus ibidem a sancto Petro Apostolo ordinatus Episcopus, glorioso martyrio vitam finivit.
In Africa sanctorum Martyrum Heliodori et Venusti, cum aliis septuaginta quinque.
In Cypro sancti Theodoti, Episcopi Cyriniæ, qui, sub Licinio Imperatore, gravissima passus est, ac tandem, in Ecclesiæ pace, spiritum Deo reddidit.
Carrhis, in Mesopotamia, sancti Protogenis, Episcopi et Confessoris.
In Anglia sancti Eadberti, Episcopi Lindisfarnensis, doctrina et pietate insignis.
Romæ sanctæ Benedictæ Virginis.
Salerni Translatio sancti Matthæi, Apostoli et Evangelistæ; cujus sacrum corpus, olim ex Aethiopia ad diversas regiones et demum ad eam urbem delatum, ibidem, in dedicata ejus nomine Ecclesia, summo honore conditum fuit.
