Quarto Kalendas Decembris
_
Apud Corinthum natalis sancti Sosthenis, ex beati Pauli Apostoli discipulis; cujus mentionem facit idem Apostolus Corinthiis scribens. Ipse autem Sosthenes, ex principe Synagogæ conversus ad Christum, fidei suæ primordia, ante Gallionem Proconsulem acriter verberatus, præclaro initio consecravit.
Romæ sancti Rufi, quem, cum omni familia sua, Christi Martyrem Diocletianus fecit.
In Africa sanctorum Martyrum Papiniani et Mansueti Episcoporum, qui, tempore Wandalicæ persecutionis, sub Rege Ariano Genserico, pro fidei catholicæ defensione, candentibus ferri laminis toto corpore adusti, gloriosum agonem consummarunt. Quo etiam tempore alii novem sancti Episcopi, scilicet Valerianus, Urbanus, Crescens, Eustachius, Cresconius, Crescentianus, Felix, Hortulanus et Florentianus, damnati exsilio, cursum vitæ suæ impleverunt.
Constantinopoli sanctorum Martyrum Stephani junioris, Basilii, Petri, Andreæ, et Sociorum trecentorum et triginta novem Monachorum; qui, sub Constantino Copronymo, pro sanctarum Imaginum cultu variis excruciati suppliciis, veritatem catholicam effuso sanguine confirmarunt.
