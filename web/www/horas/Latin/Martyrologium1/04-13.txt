Idibus Aprilis
_
Hispali, in Hispania, sancti Hermenegildi Martyris, qui fuit filius Leovigildi, Regis Visigothorum Ariani; atque ob catholicæ fidei confessionem conjectus in carcerem, et, cum in solemnitate Paschali Communionem ab Episcopo Ariano accipere noluisset, perfidi patris jussu securi percussus est, ac regnum cæleste pro terreno Rex et Martyr intravit.
Romæ, in persecutione Marci Antonini Veri et Lucii Aurelii Commodi, passio sancti Justini, Philosophi et Martyris; qui, cum secundum librum pro religionis nostræ defensione præfatis Imperatoribus porrexisset, eamque ibidem disputando strenue propugnasset, Crescentis Cynici, cujus vitam et mores nefarios redarguerat, insidiis accusatus quod Christianus esset, remunerationem linguæ fidelis, martyrii munus accepit. Ipsius tamen festum sequenti die recolitur.
Pergami, in Asia, in eadem persecutione, natalis sanctorum Martyrum Carpi, Thyatirensis Episcopi; Papyli Diaconi, et Agathonicæ, ejusdem Papyli sororis et optimæ feminæ, atque Agathodori, eorum famuli, aliorumque multorum. Hi omnes, post varios cruciatus, pro beatis confessionibus martyrio coronati sunt.
Dorostori, in Mysia inferiore, passio sanctorum Maximi, Quinctiliani et Dadæ, in persecutione Diocletiani.
Ravennæ sancti Ursi, Episcopi et Confessoris.
