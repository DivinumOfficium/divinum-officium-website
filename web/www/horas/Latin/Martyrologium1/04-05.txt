Nonis Aprilis
_
Venetiæ, in Britannia minore, sancti Vincentii, cognomento Ferrerii, ex Ordine Prædicatorum, Confessoris, qui, potens opere et sermone, multa millia infidelium convertit ad Christum.
In Africa passio sanctorum Martyrum, qui, in persecutione Regis Ariani Genserici, in die Paschæ, in Ecclesia cæsi sunt; quorum Lector, dum in pulpito "Alleluja" cantaret, sagitta in gutture transfixus est.
Eodem die sancti Zenonis Martyris, qui, pice illitus et in ignem conjectus, et hasta in medio rogo vulneratus, martyrio coronatus est.
In Lesbo insula passio sanctarum quinque Virginum, quæ gladio martyrium consummarunt.
Thessalonicæ sanctæ Irenes Virginis, quæ, cum sacros Libros contra Diocletiani edictum occultasset, ideo, post tolerantiam carceris, sagitta percussa est et igne cremata, jussu Dulcetii Præsidis; sub quo et sorores ejus simul Agape et Chionia passæ antea fuerant.
