Tertiodecimo Kalendas Novembris
_
In Aviensi civitate, prope Aquilam, in Vestinis, natalis beati Maximi, Levitæ et Martyris; qui, patiendi desiderio, inquirentibus se persecutoribus palam ostendit, et, post responsionis constantiam, equuleo suspensus ac tortus, deinde fustibus cæsus, ad ultimum, e sublimi loco præcipitatus, occubuit.
Agenni, in Gallia, sancti Caprasii Martyris, qui, cum rabiem persecutionis declinans lateret in spelunca, tandem, audiens qualiter beata Fides Virgo pro Christo agonizaret, indeque animatus ad tolerantiam passionum, oravit ad Dominum, ut, si eum gloria martyrii dignum judicaret, ex lapide speluncæ limpidissima aqua manaret; quod cum Dominus præstitisset, securus ad aream certaminis properavit, et palmam martyrii, sub Maximiano Imperatore, fortiter dimicando promeruit.
Antiochiæ sancti Artemii, Ducis Augustalis, qui, sub Constantino Magno præclaris militiæ honoribus functus, a Juliano Apostata, quem sævitiæ in Christianos arguerat, fustibus cædi, aliisque tormentis affligi, ac demum capite truncari jubetur.
Constantinopoli sancti Andreæ Cretensis Monachi, qui ob cultum sacrarum Imaginum, sub Constantino Copronymo, sæpius verberatus, tandem, amputato altero pede, reddidit spiritum.
Coloniæ Agrippinæ passio sanctarum Virginum Marthæ et Saulæ, cum aliis pluribus.
Apud Nabantiam, in Lusitania, sanctæ Irenes, Virginis et Martyris; cujus corpus honorifice sepultum fuit in oppido Scalabi, quod ipsius Sanctæ nomine insignitum inde permansit.
Alsontiæ, in territorio Rhemensi, sancti Sindulphi, Presbyteri et Confessoris.
Apud Mindam, in Germania, Translatio sancti Feliciani, Episcopi Fulginatis et Martyris; cujus ibi deposita fuit sacrarum pars reliquiarum, quæ in Germaniam advectæ sunt ex Umbriæ civitate Fulgineo, ubi ipse nono Kalendas Februarii passus quondam fuerat.
Lutetiæ Parisiorum item Translatio sanctorum Martyrum Georgii Diaconi, et Aurelii, ex urbe Hispaniæ Corduba, in qua olim, una cum aliis tribus Sociis, ambo martyrium compleverant sexto Kalendas Augusti.
