Sextodecimo Kalendas Februarii
_
In Thebaide sancti Antonii Abbatis, qui, multorum Monachorum Pater, vita et miraculis præclarissimus vixit; cujus gesta sanctus Athanasius insigni volumine prosecutus est. Ejus autem sacrum corpus, sub Justiniano Imperatore, divina revelatione repertum et Alexandriam delatum, in Ecclesia sancti Joannis Baptistæ humatum fuit.
Apud Lingonas, in Gallia, sanctorum tergeminorum Speusippi, Eleusippi et Meleusippi; qui, cum avia sua Leonilla, martyrio coronati sunt, tempore Marci Aurelii Imperatoris.
Apud Bituricas, in Aquitania, depositio sancti Sulpicii Episcopi, cognomento Pii, cujus vita et mors pretiosa gloriosis miraculis commendatur.
Romæ, in monasterio sancti Andreæ, beatorum Monachorum Antonii, Meruli et Joannis, de quibus scribit sanctus Gregorius Papa.
In finibus Edessenæ regionis, in Mesopotamia, sancti Juliani Eremitæ, cognomento Sabæ, qui, Valentis Imperatoris tempore, fidem catholicam, Antiochiæ ferme collapsam, virtute miraculorum erexit.
Romæ Inventio sanctorum Martyrum Diodori Presbyteri, Mariani Diaconi, et Sociorum, qui, sancto Stephano Papa Ecclesiam Dei regente, martyrium Kalendis Decembris sunt assecuti.
