Quinto Idus Januarii
_
Antiochiæ, sub Diocletiano et Maximiano, natalis sanctorum Juliani Martyris, et Basilissæ Virginis, ipsius Juliani uxoris. Hæc, virginitate cum viro suo servata, in pace vitam finivit; Julianus vero (postquam multitudo Sacerdotum et Ministrorum Ecclesiæ Christi, quæ, propter immanitatem persecutionis, ad eos confugerat, igne cremata est), Marciani Præsidis jussu, plurimis tormentis cruciatus, capitalem sententiam accepit. Cum ipso etiam Antonius Presbyter, et Anastasius, quem idem Julianus, a morte suscitatum, gratiæ Christi participem fecerat, et Celsus puer cum hujus matre Marcionilla, ac septem fratres, aliique plurimi passi sunt.
Smyrnæ sanctorum Martyrum Vitalis, Revocati et Fortunati.
In Africa sanctorum Martyrum Epicteti, Jucundi, Secundi, Vitalis, Felicis et aliorum septem.
In Mauritania Cæsariensi sanctæ Marcianæ Virginis, quæ, bestiis tradita, martyrium consummavit.
Sebaste, in Armenia, sancti Petri Episcopi, filii sanctorum Basilii et Emmeliæ, atque fratris item sanctorum Basilii Magni et Gregorii Nysseni Episcoporum, ac Macrinæ Virginis.
Anconæ sancti Marcellini Episcopi, qui urbem illam (ut sanctus Gregorius Papa scribit) divina virtute ab incendio liberavit.
