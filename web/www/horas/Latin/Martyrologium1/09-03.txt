Tertio Nonas Septembris
_
Corinthi natalis sanctæ Phoebes, cujus meminit beatus Apostolus Paulus ad Romanos scribens.
Capuæ sanctorum Martyrum Aristæi Episcopi, et Antonini pueri.
Eodem die natalis sanctorum Martyrum Aigulphi, Abbatis Lirinensis, et Sociorum ipsius Monachorum, qui, linguis præcisis oculisque effossis, gladio obtruncati sunt.
Item sanctorum Martyrum Zenonis et Charitonis; quorum alter in lebetem liquati plumbi conjectus est, alter in ignis fornacem immissus.
Cordubæ, in Hispania, sancti Sandali Martyris.
Aquilejæ sanctarum Virginum et Martyrum, Euphemiæ, Dorotheæ, Theclæ et Erasmæ, quæ, sub Nerone Imperatore et Sebasto Præside, post multa supplicia, gladio cæsæ sunt, et a sancto Hermagora sepultæ.
Nicomediæ passio sanctæ Basilissæ, Virginis et Martyris; quæ, annos novem nata, cum in persecutione Diocletiani Imperatoris, sub Alexandro Præside, verbera, ignes ac bestias divina virtute superasset, ipsum Præsidem ad Christi fidem convertit, ac tandem extra urbem in oratione spiritum Deo reddidit.
Tulli, in Gallia, sancti Mansueti, Episcopi et Confessoris.
Mediolani depositio sancti Auxani Episcopi.
Eodem die sancti Simeonis Stylitæ junioris.
Romæ Translatio sanctæ Serapiæ, Virginis et Martyris; quæ passa est quarto Kalendas Augusti.
Item Romæ Ordinatio incomparabilis viri sancti Gregorii Magni in Summum Pontificem; qui, onus illud subire coactus, e sublimiori throno clarioribus sanctitatis radiis in Orbe refulsit.
