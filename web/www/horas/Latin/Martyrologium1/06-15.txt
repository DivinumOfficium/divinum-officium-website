Decimo septimo Kalendas Julii
_
Apud Silarum flumen, in Lucania, natalis sanctorum Martyrum Viti, Modesti atque Crescentiæ, qui, sub Diocletiano Imperatore, e Sicilia illuc delati, ibidem, post ollam ferventis plumbi, post bestias et catastas divina virtute superatas, cursum gloriosi certaminis peregerunt.
Dorostori, in Mysia inferiore, sancti Hesychii militis, qui, cum beato Julio comprehensus, post eum, sub Maximo Præside, martyrio coronatus est.
Zephyrii, in Cilicia, sancti Dulæ Martyris, qui, sub Præside Maximo, ob Christi nomen, virgis cæsus, in craticula positus, ferventi oleo incensus aliaque passus, martyrii palmam victor accepit.
Cordubæ, in Hispania, sanctæ Benildis Martyris.
Sibapoli, in Mesopotamia, sanctarum Virginum et Martyrum Lybes et Leonidis sororum, et Eutropiæ, puellæ annorum duodecim; quæ per diversa tormenta ad coronam martyrii pervenerunt.
Apud Valencenas, in Gallia, depositio sancti Landelini Abbatis.
Arvernis, in Gallia, sancti Abrahæ Confessoris, sanctitate ac miraculis illustris.
