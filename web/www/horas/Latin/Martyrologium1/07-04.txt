Quarto Nonas Julii
_
Stremotii, in Lusitania, natalis sanctæ Elisabeth Viduæ, Lusitanorum Reginæ, quam, virtutibus et miraculis claram, Urbanus Octavus, Pontifex Maximus, in Sanctorum numerum retulit. 
Sanctorum Osee et Aggæi Prophetarum.
In territorio Bituricensi sancti Lauriani, Episcopi Hispalensis et Martyris, cujus caput Hispalim, in Hispania, delatum est.
In Africa natalis sancti Jucundiani Martyris, pro Christo in mare demersi.
Sirmii sanctorum Martyrum Innocentii et Sebastiæ, cum aliis triginta.
Madauri, in Africa, sancti Namphanionis Martyris et Sociorum, quos ille roboravit ad pugnam, et ad coronam provexit.
Cyrene, in Libya, sancti Theodori Episcopi, qui, in persecutione Diocletiani, sub Digniano Præside, plumbatis cæsus et lingua abscissus est; atque in pace tandem Confessor occubuit.
Augustæ, in Rhætia, sancti Uldarici Episcopi, miræ abstinentiæ, largitatis et vigilantiæ virtute, ac miraculorum dono illustris.
Turonis, in Gallia, Translatio sancti Martini, Episcopi et Confessoris; et Dedicatio Basilicæ suæ hoc ipso die, quo etiam is ante aliquot annos in Episcopum fuerat ordinatus.
