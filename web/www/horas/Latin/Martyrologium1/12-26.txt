Septimo Kalendas Januarii
_
Hierosolymis natalis sancti Stephani Protomartyris, qui a Judæis, non longe post Ascensionem Domini, lapidatus est.
Romæ sancti Marini, ex ordine Senatorio viri, qui, sub Numeriano Imperatore et Marciano Præfecto, Christianæ religionis causa comprehensus, equuleo et ungulis servili more punitus, in sartaginem deinde conjectus, sed, igne in rorem converso, liberatus, objectus quoque feris et ab illis nullatenus læsus; tandem, ad aram iterum ductus, et, cum idola oratione ejus corruissent, percussus gladio, martyrii triumphum adeptus est.
Ibidem, via Appia, depositio sancti Dionysii Papæ, qui, multis pro Ecclesia impensis laboribus, fidei documentis clarus effulsit.
Item Romæ sancti Zosimi, Papæ et Confessoris.
In Mesopotamia sancti Archelai Episcopi, doctrina et sanctitate celebris.
Majumæ, in Palæstina, sancti Zenonis Episcopi.
Romæ sancti Theodori, qui Mansionarius Ecclesiæ sancti Petri fuit, cujus et meminit beatus Gregorius Papa.
