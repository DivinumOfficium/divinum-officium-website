Sextodecimo Kalendas Martii
_
Romæ, via Flaminia, natalis sancti Valentini, Presbyteri et Martyris, qui, post multa sanitatum et doctrinæ insignia, fustibus cæsus et decollatus est, sub Claudio Cæsare.
Ibidem depositio sancti Cyrilli, Episcopi et Confessoris; qui, una cum sancto Methodio, similiter Episcopo et fratre suo, cujus dies natalis octavo Idus Aprilis recensetur, multas Slavicas gentes earumque Reges ad fidem Christi perduxit. Horum tamen Sanctorum festivitas Nonis Julii celebratur.
Item Romæ sanctorum Martyrum Vitalis, Feliculæ et Zenonis.
Interamnæ sancti Valentini, Episcopi et Martyris, qui, post diutinam cædem mancipatus custodiæ, et, cum superari non posset, tandem, mediæ noctis silentio ejectus de carcere, decollatus est, jussu Præfecti urbis Placidi.
Alexandriæ sanctorum Martyrum Cyrionis Presbyteri, Bassiani Lectoris, Agathonis Exorcistæ, et Moysis; qui omnes, igne combusti, evolaverunt ad cælum.
Interamnæ sanctorum Proculi, Ephebi et Apollonii Martyrum, qui, cum ad sancti Valentini corpus vigilias agerent, Leontii Consularis jussu comprehensi sunt, et gladio cæsi.
Alexandriæ sanctorum Martyrum Bassi, Antonii et Protolici, qui demersi sunt in mare.
Item Alexandriæ sanctorum Dionysii et Ammonii decollatorum.
Neapoli, in Campania, sancti Nostriani Episcopi, qui in catholica fide contra hæreticam pravitatem tuenda exstitit insignis.
Ravennæ sancti Eleuchadii, Episcopi et Confessoris.
In Bithynia sancti Auxentii Abbatis.
Apud Surrentum sancti Antonini Abbatis, qui e monasterio Cassinensi, a Longobardis devastato, in solitudinem ejusdem urbis secessit; ibique, sanctitate celebris, obdormivit in Domino. Ipsius corpus multis quotidie miraculis, et præsertim in energumenis liberandis, effulget.
