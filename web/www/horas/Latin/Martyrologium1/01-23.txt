Decimo Kalendas Februarii
_
Sancti Raymundi de Penafort, ex Ordine Prædicatorum, Confessoris, cujus dies natalis octavo Idus Januarii recolitur.
Romæ sanctæ Emerentianæ, Virginis et Martyris; quæ adhuc catechumena, dum oraret ad sepulcrum sanctæ Agnetis, cujus fuerat collactanea, a Gentilibus lapidata est.
Philippis, in Macedonia, sancti Parmenæ, qui fuit unus de septem primis Diaconis. Hic, traditus gratiæ Dei, injunctum sibi a fratribus officium prædicationis plena fide consummans, martyrii gloriam, sub Trajano, est adeptus.
Ancyræ, in Galatia, sancti Clementis Episcopi, qui, sæpius cruciatus, tandem, sub Diocletiano Imperatore, martyrium consummavit.
Ibidem sancti Agathangeli, qui eodem die, sub Lucio Præside, passus est.
Cæsareæ, in Mauritania, sanctorum Martyrum Severiani et Aquilæ uxoris, ignibus combustorum.
Apud Antinoum, Aegypti urbem, sancti Asclæ Martyris, qui, post diversa tormenta, pretiosam Deo animam, in flumen præcipitatus, reddidit.
Alexandriæ sancti Joannis Eleemosynarii, ejusdem urbis Episcopi, misericordia in pauperes celeberrimi.
Toleti, in Hispania, sancti Ildefonsi Episcopi, qui, ob singularem vitæ integritatem, susceptamque fidei defensionem adversus hæreticos, sanctissimæ Dei Genitricis virginitatem impugnantes, ab eadem Virgine Maria donatus est candidissima veste ac demum, sanctitate celebris, in cælum vocatus.
In Provincia Valeriæ sancti Martyrii Monachi, cujus meminit beatus Gregorius Papa.
