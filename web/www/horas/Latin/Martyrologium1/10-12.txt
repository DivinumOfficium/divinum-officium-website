Quarto Idus Octobris
_
Romæ sanctorum Martyrum Evagrii, Prisciani, et Sociorum. 
In Africa sanctorum Confessorum et Martyrum quatuor millium nongentorum sexaginta sex, in persecutione Wandalica, sub Hunnerico, Rege Ariano. Hi, cum essent partim Episcopi Ecclesiarum Dei, partim Presbyteri et Diaconi, associatis sibi turbis fidelium populorum, pro defensione catholicæ veritatis in horribilis eremi exsilium trusi sunt; ex quibus plurimi, dum crudeliter a Mauris ducerentur, hastilium cuspidibus impulsi ad currendum et lapidibus tunsi, alii, ligatis pedibus, velut cadavera per dura et aspera loca tracti et singulis membris discerpti, ad extremum, varie excruciati, martyrium celebrarunt. Erant inter eos præcipui Sacerdotes Domini, Felix et Cyprianus Episcopi.
Ravennæ, via Lauretina, natalis sancti Edistii Martyris.
In Lycia sanctæ Domninæ Martyris, sub Diocletiano Imperatore.
Celenæ, in Pannonia, sancti Maximiliani, Episcopi Laureacensis.
Eboraci, in Anglia, sancti Walfridi, Episcopi et Confessoris.
Mediolani sancti Monæ Episcopi, qui, cum de Episcopo eligendo ageretur, cælesti lumine circumfusus, eo signo mirabiliter in Pontificem illius Ecclesiæ est assumptus.
Veronæ sancti Salvini Episcopi.
In Syria sancti Eustachii, Presbyteri et Confessoris.
