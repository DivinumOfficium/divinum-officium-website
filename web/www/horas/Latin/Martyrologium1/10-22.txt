Undecimo Kalendas Novembris
_
Hierosolymis sanctæ Mariæ Salome, matris sanctorum Jacobi et Joannis Apostolorum, quæ in Evangelio legitur circa Domini sepulturam sollicita.
Item Hierosolymis beati Marci Episcopi, clarissimi et doctissimi viri, qui primus ex Gentibus Ecclesiam Hierosolymorum suscepit regendam, ac, non multo post, sub Antonino Imperatore, martyrii meruit palmam.
Hadrianopoli, in Thracia, natalis sanctorum Martyrum Philippi Episcopi, Severi Presbyteri, Eusebii et Hermetis; qui, sub Juliano Apostata, post carceres et flagella, incendio cremati sunt.
Item sanctorum Martyrum Alexandri Episcopi, Heraclii militis, et Sociorum.
Apud Firmum, in Piceno, natalis sancti Philippi, Episcopi et Martyris.
Apud Coloniam Agrippinam sanctæ Cordulæ, quæ, cum esset una ex sodalibus sanctæ Ursulæ, atque aliarum suppliciis et cædibus perterrita se occultasset, postridie, ejus rei poenitens, se ultro patefecit Hunnis, et, novissima omnium, martyrii coronam accepit.
Oscæ, in Hispania, sanctarum Virginum Nunilonis et Alodiæ sororum, quæ, a Saracenis ob fidei confessionem capitali sententia punitæ, martyrium consummarunt.
Hierapoli, in Phrygia, sancti Abercii Episcopi, qui sub Marco Antonino Imperatore claruit.
Rotomagi sancti Melanii Episcopi, qui, a sancto Stephano Papa ordinatus, illuc ad prædicandum Evangelium missus est. 
In Tuscia sancti Donati Scoti, Episcopi Fæsulani. 
Veronæ sancti Verecundi, Episcopi et Confessoris.
