Quinto Idus Martii
_
Sardis sancti Euthymii Episcopi, qui, ob cultum sanctarum Imaginum, a Michæle, Imperatore Iconoclasta, in exsilium missus est; ac demum, Theophilo imperante, bubulis nervis inhumaniter cæsus, martyrium consummavit.
Cordubæ, in Hispania, sancti Eulogii, Presbyteri et Martyris; qui, in persecutione Saracenorum, ob præclaram et intrepidam Christi confessionem, verberibus et alapis cæsus ac decollatus gladio, adjungi ejusdem urbis Martyribus meruit, quorum pro fide certamina scribendo fuerat æmulatus.
Carthagine sanctorum Martyrum Heraclii et Zosimi.
Alexandriæ passio sanctorum Candidi, Piperionis et aliorum viginti.
Laodiceæ, in Syria, sanctorum Martyrum Trophimi et Thali, qui in persecutione Diocletiani, post multa sævaque tormenta, coronas gloriæ sunt assecuti.
Antiochiæ commemoratio plurimorum sanctorum Martyrum, quorum alii, Maximiani Imperatoris mandato, candentibus craticulis superpositi, non ad mortem sed ad diuturnum cruciatum assati, alii aliis sævissimis affecti suppliciis, ad palmam martyrii pervenerunt.
Item sanctorum Martyrum Gorgonii et Firmi.
Hierosolymis sancti Sophronii Episcopi. 
Mediolani sancti Benedicti Episcopi. 
In finibus Ambianensium sancti Firmini Abbatis. 
Carthagine sancti Constantini Confessoris. 
Babuci, in Hernicis, sancti Petri Confessoris, miraculorum gloria conspicui.
