Idibus Julii
_
Sancti Henrici Primi, Imperatoris Romanorum et Confessoris, cujus dies natalis tertio Idus mensis hujus recensetur.
Lugduni, in Gallia, depositio sancti Bonaventuræ, Cardinalis et Episcopi Albanensis, Confessoris et Ecclesiæ Doctoris, ex Ordine Minorum, doctrina et vitæ sanctitate celeberrimi. Ipsius tamen festivitas pridie hujus diei recolitur.
Papiæ sancti Felicis, Episcopi et Martyris.
In Portu Romano natalis sanctorum Martyrum Eutropii, atque Zosimæ et Bonosæ sororum.
Carthagine beati Catulini Diaconi, de cujus laudibus sanctus Augustinus sermonem ad populum habuit, et sanctorum Januarii, Florentii, Juliæ et Justæ Martyrum; qui positi sunt in Basilica Fausti.
Alexandriæ sanctorum Martyrum Philippi, Zenonis, Narsei et decem infantum.
In insula Tenedo sancti Abudemii Martyris, qui sub Diocletiano passus est.
Sebaste, in Armenia, sancti Antiochi medici, qui, sub Hadriano Præside, capite obtruncatus est; cumque ex eo lac pro sanguine manaret, Cyriacus carnifex, conversus ad Christum, et ipse martyrium subiit.
Nisibi, in Mesopotamia, natalis sancti Jacobi, ejusdem urbis Episcopi, magnæ sanctitatis viri. Hic, miraculis et eruditione clarus, unus fuit, sub persecutione Galerii Maximiani, ex numero Confessorum, qui in Nicæna deinde Synodo perversitatem Arii, Homousii oppositione, damnarunt; cujus et sancti Alexandri Episcopi oratione ipse Arius condignam suæ iniquitatis mercedem, effusis visceribus, Constantinopoli recepit.
Neapoli, in Campania, sancti Athanasii, ejusdem civitatis Episcopi, qui, ab impio nepote Sergio multa passus ac sede pulsus, tandem Verulis, in Hernicis, confectus ærumnis, migravit in cælum, tempore Caroli Calvi.
