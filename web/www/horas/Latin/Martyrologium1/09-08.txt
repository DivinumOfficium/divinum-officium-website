Sexto Idus Septembris
_
Nativitas beatissimæ semper Virginis Genitricis Dei Mariæ. Sancti Hadriani Martyris; cujus dies natalis quarto Nonas Martii recensetur, sed festivitas hac die, qua sacrum ejus corpus Romam translatum fuit, potissime celebratur.
Alexandriæ sanctorum Martyrum Ammonis, Theophili, Neoterii et aliorum viginti duorum.
Antiochiæ sanctorum Timothei et Fausti Martyrum.
Gazæ, in Palæstina, sanctorum Martyrum fratrum Eusebii, Nestabi et Zenonis; qui, tempore Juliani Apostatæ, irruente in eos turba Gentilium, discerpti atque necati sunt.
Ibidem sancti Nestoris Martyris, qui sub eodem Juliano, ab iisdem Gentilibus furentibus sævissime cruciatus, emisit spiritum.
Romæ sancti Sergii Primi, Papæ et Confessoris.
Frisingæ sancti Corbiniani, qui fuit primus ejusdem civitatis Episcopus. Hic, a sancto Gregorio Secundo Pontifice ordinatus et ad prædicandum Evangelium missus, uberes fructus in Gallia et Germania retulit, ac demum, virtutibus et miraculis clarus, in pace quievit.
