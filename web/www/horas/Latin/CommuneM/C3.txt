[Name]
Commune Plurimorum Martyrum

[Rule]
Psalmi Dominica
Antiphonas horas

[Ant Vespera]
Omnes sancti, * quanta passi sunt tormenta, ut securi pervenirent ad palmam martyrii;;109
Cum palma * ad regna pervenerunt sancti, coronas decoris meruerunt de manu Dei;;110
Corpora sanctorum * in pace sepulta sunt: et vivent nomina eorum in æternum;;111
Martyrum chorus * laudate Dominum de cælis, alleluia;;112

[Capitulum Vespera]
!Sap 3:1-3
v. Justorum animæ in manu Dei sunt, et non tanget illos tormentum mortis. Visi~
sunt oculis insipientium mori: illi autem sunt in pace.
$Deo gratias.
_
R.br. Exsultent justi * In conspectu Dei.
R. Exsultent justi * In conspectu Dei.
V. Et delectentur in lætitia.
R. In conspectu Dei.
&Gloria
R. Exsultent justi * In conspectu Dei.

[Hymnus Vespera]
{:H-Sanctorummeritis:}v. Sanctorum meritis inclyta gaudia
Pangamus socii, gestaque fortia:
Gliscens fert animus promere cantibus
Victorum genus optimum.
_
Hi sunt, quos fatue mundus abhorruit;
Hunc fructu vacuum, floribus aridum
Contempsere tui nominis asseclæ
Jesu Rex bone cælitum.
_
Hi pro te furias, atque minas truces
Calcarunt hominum, sævaque verbera:
His cessit lacerans fortiter ungula,
Nec carpsit penetralia.
_
Cæduntur gladiis more bidentium:
Non murmur resonat, non querimonia;
Sed corde impavido mens bene conscia
Conservat patientiam.
_
Quæ vox, quæ poterit lingua retexere,
Quæ tu martyribus munera præparas?
Rubri nam fluido sanguine fulgidis
Cingunt tempora laureis.
_
Te summa o Deitas, unaque poscimus;
Ut culpas abigas, noxia subtrahas,
Des pacem famulis, ut tibi gloriam
Annorum in seriem canant.
Amen.

[Versum 1]
V. Lætamini in Domino, et exsultate justi.
R. Et gloriamini omnes recti corde.

[Ant 1]
Istorum est enim regnum cælorum * qui contempserunt vitam mundi, et pervenerunt~
ad præmia regni, et laverunt stolas suas in sanguine Agni.

[Invit]
Regem martyrum Dominum * Venite adoremus

[Hymnus Matutinum]
{:H-Christoprofusum:}v. Christo profusum sanguinem,
Et martyrum victorias,
Dignamque cælo lauream
Lætis sequamur vocibus.
_
Terrore victo sæculi,
Poenisque spretis corporis,
Mortis sacræ compendio
Vitam beatam possident.
_
Traduntur igni martyres,
Et bestiarum dentibus:
Armata sævit ungulis
Tortoris insani manus.
_
Nudata pendent viscera,
Sanguis sacratus funditur:
Sed permanent immobiles
Vitæ perennis gratia.
_
Te nunc Redemptor quæsumus,
Ut martyrum consortio
Jungas precantes servulos
In sempiterna sæcula.
Amen.

[Ant Matutinum]
Secus decursus aquarum * plantavit vineam justorum, et in lege Domini fuit voluntas eorum;;1
Tamquam aurum * in fornace probavit electos Dominus: et quasi holocausta accepit eos in æternum;;2
Oculi Domini * respexerunt in pauperes, cum peccatores arcus suos in eos intercederent;;10
Dabo sanctis meis * locum nominatum in regno Patris mei, dicit Dominus.;;14
Sanctis, qui in terra sunt ejus, * mirificavit omnes voluntates meas inter illos;;15
Sancti qui sperant in Domino, * habebunt fortitudinem, assument pennas ut aquilæ, volabunt, et non deficient;;23
V. Lætamini in Domino, et exsultate justi.
R. Et gloriamini omnes recti corde. 
Justi autem * in perpetuum vivent, et apud Dominum est merces eorum;;32
Tradiderunt * corpora sua in mortem, ne servirent idolis: ideo coronati possident palmam;;33
Ecce merces * sanctorum copiosa est apud Deum: ipsi vero mortui sunt pro Christo, et vivent in æternum;;45
Istorum est enim  * regnum cælorum, qui contempserunt vitam mundi, et pervenerunt ad premia regni, et laverunt stolas suas in sanguine Agni;;60
Sanguis sanctorum martyrum * pro Christo effusus est in terra; ideo adepti sunt munera sempiterna;;63
Vindica Domine * sanguinem Sanctorum tuorum, qui effusus est super terram;;78
V. Exsultent justi in conspectu Dei.
R. Et delectentur in lætitia
Beati, * qui persecutionem patiuntur propter iustitiam, quoniam ipsorum est regnum cælorum;;259;254;255
V. Justi autem in perpetuum vivent.
R. Et apud Dominum est merces eorum.

[Lectio1]
De Epistola beati Pauli Apostoli ad Romanos.
!Rom 8:12-19
12 Ergo fratres, debitores sumus non carni, ut secundum carnem vivamus.
13 Si enim secundum carnem vixeritis, moriemini: si autem spiritu facta carnis mortificaveritis, vivetis.
14 Quicumque enim Spiritu Dei aguntur, ii sunt filii Dei.
15 Non enim accepistis spiritum servitutis iterum in timore, sed accepistis spiritum adoptionis filiorum, in quo clamamus: Abba (Pater).
16 Ipse enim Spiritus testimonium reddit spiritui nostro quod sumus filii Dei.
17 Si autem filii, et hæredes: hæredes, quidem Dei, cohæredes autem Christi: si tamen compatimur ut et conglorificemur.
18 Existimo enim quod non sunt condignæ passiones hujus temporis ad futuram gloriam, quæ revelabitur in nobis.
19 Nam exspectatio creaturæ revelationem filiorum Dei exspectat.

[Responsory1]
R. Absterget Deus omnem lacrimam ab oculis sanctorum: et jam non erit amplius~
neque luctus, neque clamor, sed nec ullus dolor:
* Quoniam priora transierunt.
V. Non esurient, neque sitient amplius, neque cadet super illos sol, neque ullus~
æstus.
R. Quoniam priora transierunt.

[Lectio2]
!Rom 8-28-34
28 scimus autem quoniam diligentibus Deum omnia cooperantur in bonum his qui~
secundum propositum vocati sunt sancti
29 nam quos præscivit et prædestinavit conformes fieri imaginis Filii eius ut~
sit ipse primogenitus in multis fratribus
30 quos autem prædestinavit hos et vocavit et quos vocavit hos et iustificavit~
quos autem justificavit illos et glorificavit
31 quid ergo dicemus ad hæc si Deus pro nobis quis contra nos
32 qui etiam Filio suo non pepercit sed pro nobis omnibus tradidit illum quomodo~
non etiam cum illo omnia nobis donabit
33 quis accusabit adversus electos Dei Deus qui justificat
34 quis est qui condemnet Christus Iesus qui mortuus est immo qui resurrexit qui~
et est ad dexteram Dei qui etiam interpellat pro nobis

[Responsory2]
R. Viri sancti gloriosum sanguinem fuderunt pro Domino, amaverunt Christum in~
vita sua, imitati sunt eum in morte sua:
* Et ideo coronas triumphales meruerunt.
V. Unus spiritus, et una fides erat in eis.
R. Et ideo coronas triumphales meruerunt.

[Lectio3]
!Rom 8:35-39
35 Quis ergo nos separabit a caritate Christi? tribulatio? an angustia? an fames? an nuditas? an periculum? an persecutio? an gladius?
36 (Sicut scriptum est: Quia propter te mortificamur tota die: æstimati sumus sicut oves occisionis.)
37 Sed in his omnibus superamus propter eum qui dilexit nos.
38 Certus sum enim quia neque mors, neque vita, neque angeli, neque principatus, neque virtutes, neque instantia, neque futura, neque fortitudo,
39 neque altitudo, neque profundum, neque creatura alia poterit nos separare a caritate Dei, quæ est in Christo Jesu Domino nostro.


[Responsory3]
R. Tradiderunt corpora sua propter Deum ad supplicia:
* Et meruerunt habere coronas perpetuas.
V. Isti sunt qui venerunt ex magna tribulatione, et laverunt stolas suas in~
sanguine Agni.
R. Et meruerunt habere coronas perpetuas.
&Gloria
R. Et meruerunt habere coronas perpetuas.

[MM Capitulum]
!Sap 10:17
Reddidit justis mercedem laborum suorum, et deduxit illos in via mirabili: et fuit illis in velamento diei, et in luce stellarum per noctem. 
$Deo gratias
_
V. Justorum animæ in manu Dei sunt
R. Et non tanget illos tormentum mortis

[Lectio4]
Sermo sancti Augustini Episcopi.
!Serm. 47. de Sanctis.
Quotiescumque fratres carissimi, sanctorum Martyrum solemnia celebramus, ita,~
ipsis intercedentibus, exspectemus a Domino consequi temporalia beneficia, ut~
ipsos Martyres imitando accipere mereamur æterna. Ab ipsis enim sanctorum~
Martyrum in veritate festivitatum gaudia celebrantur, qui ipsorum Martyrum~
exempla sequuntur. Solemnitates enim Martyrum exhortationes sunt martyriorum: ut~
imitari non pigeat, quod celebrare delectat.

[Responsory4]
R. Sancti tui Domine mirabile consecuti sunt iter, servientes præceptis tuis,~
ut invenirentur illæsi in aquis validis:
* Terra apparuit arida: et in Mari rubro via sine impedimento.
V. Quoniam percussit petram, et fluxerunt aquæ, et torrentes inundaverunt.
R. Terra apparuit arida: et in Mari rubro via sine impedimento.

[Lectio5]
Sed nos volumus gaudere cum sanctis: et tribulationem mundi nolumus sustinere~
cum ipsis. Qui enim sanctos Martyres, in quantum potuerit, imitari noluerit; ad~
eorum beatitudinem non poterit pervenere. Sed et Paulus Apostolus prædicat~
dicens: Si fuerimus socii passionum, erimus et consolationum. Et Dominus in~
Evangelio: Si mutandus vos odit, scitote quia me priorem vobis odio habuit.~
Recusat esse in corpore, qui odium non vult sustinere cum capite.

[Responsory5]
R. Verbera carnificum non timuerunt sancti Dei, morientes pro Christi nomine:
* Ut hæredes fierent in domo Domini
V. Tradiderunt corpora sua propter Deum ad supplicia.
R. Ut hæredes fierent in domo Domini

[Lectio6]
Sed dicit aliquis: Et quis est qui possit beatorum Martyrum vestigia sequi? Huic~
ego respondeo, quia non solum Martyres, sed etiam ipsum Dominum cum ipsius~
adjutorio, si volumus, possumus imitari. Audi non me, sed ipsum Dominum generi~
humano clamantem: Discite a me, quia mitis sum et humilis corde. Audi et Petrum~
Apostolum admonentem: Christus. passus est pro nobis, relinquens nobis exemplum~
ut sequamur vestigia ejus.

[Responsory6]
R. Tamquam aurum in furnace probavit electos Dominus, et quasi holocausti~
hostiam accepit illos: et in tempore erit respectus illorum:
* Quoniam donum et pax est electis Dei
V. Qui confidunt in illum, intelligent veritatem, et fideles in dilectione~
acquiescent illi.
R. Quoniam donum et pax est electis Dei
&Gloria
R. Quoniam donum et pax est electis Dei

[Lectio7]
Lectio sancti Evangelii secundum Lucam.
!Luc 21:9-19
In illo tempore: Dixit Jesus discipulis suis: Cum audieritis prælia, et~
seditiones, nolite terreri: oportet primum hæc fieri, sed nondum statim finis.~
Et reliqua.
_
Homilia sancti Gregorii Papæ.
!Homilia 35. in Evangel.
Dominus ac Redemptor noster perituri mundi præcurrentia mala denuntiat, ut eo~
minus perturbent venientia, quo fuerint præscita. Minus enim jacula feriunt,~
quæ prævidentur: et nos tolerabilius mundi mala suscipimus, si contra hæc per~
præscientiæ clypeum munimur. Ecce enim dicit: Cum audieritis prælia et~
seditiones, nolite terreri: oportet enim primum hæc fieri, sed nondum statim~
finis. Pensanda sunt verba Redemptoris nostri, per quæ nos aliud interius,~
aliud exterius passuros esse denuntiat. Bella quippe ad hostes pertinent,~
seditiones ad cives. Ut ergo nos indicet interius exteriusque turbari, aliud nos~
fatetur ab hostibus, aliud a fratribus perpeti.

[Responsory7]
R. Propter testamentum Domini, et leges paternas, sancti Dei perstiterunt in~
amore fraternitatis:
* Quia unus fuit semper spiritus in eis, et una fides.
V. Ecce quam bonum et quam jucundum habitare fratres in unum.
R. Quia unus fuit semper spiritus in eis, et una fides.

[Lectio8]
Sed his malis provenientibus, quia non statim finis sequatur, adjungit: Surget~
gens contra gentem, et regnum adversus regnum: et terræmotus magni erunt per~
loca, et pestilentiæ, et fames, terroresque de cælo: et signa magna erunt.~
Ultima tribulatio multis tribulationibus prævenitur: et per crebra mala, quæ~
præveniunt, indicantur mala perpetua, quæ subsequentur. Et ideo post bella et~
seditiones non statim finis: quia multa debent mala præcurrere, ut malum~
valeant sine fine nuntiare.

[Responsory8]
R. Sancti mei, qui in carne positi, certamen habuistis:
* Mercedem laboris ego reddam vobis.
V. Venite benedicti Patris mei, percipite regnum.
R. Mercedem laboris ego reddam vobis.
&Gloria
R. Mercedem laboris ego reddam vobis.

[Lectio9]
Sed cum tot signa perturbationis dicta sint, oportet, ut eorum considerationem~
breviter per singula perstringamus: quia necesse est, ut alia e cælo, alia e~
terra, alia ab elementis, alia ab hominibus patiamur. Ait enim: Surget gens~
contra gentem, ecce perturbatio hominum: erunt terræmotus magni per loca, ecce~
respectus iræ desuper: erunt pestilentiæ ecce inæqualitas corporum: erit~
fames, ecce sterilitas terræ: terroresque de cælo et tempestates, ecce~
inæqualitas æris. Quia ergo omnia consummanda sunt, ante consummationem omnia~
perturbantur: et qui in cunctis deliquimus, in cunctis feremur: ut impleatur~
quod dicitur, Et pugnabit pro eo orbis terrarum contra insensatos.

[Responsory9]
R. Justorum animæ in manu Dei sunt, et non tanget illos tormentum mortis. Visi~
sunt oculis insipientium mori: illi autem sunt in pace.
* Illi autem sunt in pace
V. Deus tentavit eos, et invenit illos dignos se. 
R. Illi autem sunt in pace
&Gloria
R. Illi autem sunt in pace

[Ant Laudes]
Omnes sancti, * quanta passi sunt tormenta, ut securi pervenirent ad palmam martyrii
Cum palma * ad regna pervenerunt sancti, coronas decoris meruerunt de manu Dei
Corpora sanctorum * in pace sepulta sunt: et vivent nomina eorum in æternum.
Martyres Domini * Dominum benedicite in æternum.
Martyrum chorus * laudate Dominum de cælis, alleluia.

[Capitulum Laudes]
!Sap 3:1-3
v. Justorum animæ in manu Dei sunt, et non tanget illos tormentum mortis. Visi~
sunt oculis insipientium mori: illi autem sunt in pace.
$Deo gratias
_
R.br. Lætamini in Domino, * Et exsultate justi.
R. Lætamini in Domino, * Et exsultate justi.
V. Et gloriamini omnes recti corde.
R. Et exsultate justi.
&Gloria
R. Lætamini in Domino, * Et exsultate justi.

[Hymnus Laudes]
{:H-Rexgloriosemartyrum:}v. Rex gloriose martyrum,
Corona confitentium,
Qui respuentes terrea
Perducis ad cælestia.
_
Aurem benignam protinus
Intende nostris vocibus:
Trophæa sacra pangimus:
Ignosce quod deliquimus.
_
Tu vincis inter martyres,
Parcisque confessoribus:
Tu vince nostra crimina,
Largitor indulgentiæ.
_
* Deo Patri sit gloria,
Ejusque soli Filio,
Cum Spiritu Paraclito,
Nunc, et per omne sæculum. 
Amen.

[Versum 2]
V. Exsultabunt sancti in gloria.
R. Lætabuntur in cubilibus suis.

[Ant 2]
Vestri capilli capitis * omnes numerati sunt: nolite timere: multis passeribus~
meliores estis vos.

[Oratio]
Deus, qui nos concedis sanctorum Martyrum tuorum N. et N. natalitia colere da~
nobis in æterna beatitudine de eorum societate gaudere.
$Per Dominum

[Oratio1]
Beatorum Martyrum pariterque Pontificum N. et N. nos, quæsumus Domine, festa~
tueantur: et eorum commendet oratio veneranda.
$Per Dominum

[Oratio2]
Deus, qui nos annua sanctorum Martyrum tuorum N. et N. solemnitate lætificas:~
concede propitius; ut quorum gaudemus meritis, accendamur exemplis.
$Per Dominum

[Lectio Prima]
!Sap 3:7-8
v. Fulgebunt justi, et tamquam scintillæ in arundineto discurrent. Judicabunt~
nationes, et dominabuntur populis: et regnabit Dominus illorum in perpetuum.

[Capitulum Tertia]
!Sap 3:1-3
v. Justorum animæ in manu Dei sunt, et non tanget illos tormentum mortis. Visi~
sunt oculis insipientium mori: illi autem sunt in pace.
$Deo gratias.

[Responsory Tertia]
V. Exsultent justi in conspectu Dei.
R. Et delectentur in lætitia.

[Capitulum Sexta]
!Sap 10:17
v. Reddidit Deus mercedem laborum sanctorum suorum, et deduxit illos in via~
mirabili: et fuit illis in velamento diei, et in luce stellarum nocte.
$Deo gratias.

[Responsory Sexta]
V. Justi autem in perpetuum vivent.
R. Et apud Dominum est merces eorum.

[Capitulum Nona]
!Sap 3:7-8
v. Fulgebunt justi, et tamquam scintillæ in arundineto discurrent. Judicabunt~
nationes, et dominabuntur populis: et regnabit Dominus illorum in perpetuum.
$Deo gratias.

[Responsory Nona]
V. Exsultabunt sancti in gloria.
R. Lætabuntur in cubilibus suis.

[Ant Vespera 3]
Isti sunt sancti, * qui pro testamento Dei sua corpora tradiderunt, et in sanguine Agni laverunt stolas suas;;109
Sancti per fidem * vicerunt regna, operati sunt justitiam, adepti sunt repromissiones;;111
Sanctorum velut aquilæ * juventus renovabitur: florebunt sicut lilium in civitate Domini;;112
Absterget Deus * omnem lacrimam ab oculis sanctorum: et jam non erit amplius neque luctus, neque clamor, sed nec ullus dolor: quoniam priora transierunt;;115

[Versum 3]
V. Lætamini in Domino, et exsultate justi.
R. Et gloriamini omnes recti corde.

[Ant 3]
Gaudent in cælis * animæ sanctorum, qui Christi vestigia sunt secuti: et quia~
pro ejus amore sanguinem suum fuderunt, ideo cum Christo exsultant sine fine.

[Lectio71]
Lectio sancti Evangelii secundum Lucam.
!Luc 6:17-23
In illo tempore: Descendens Jesus de monte, stetit in loco campestri, et turba~
discipulorum ejus, et multitudo copiosa plebis ab omni Judæa, et Jerusalem, et~
maritima, et Tyri, et Sidonis. Et reliqua.
_
Homilia sancti Ambrosii Episcopi
!Lib. 5. in Lucam. Cap. 6., post init.
Adverte omnia diligenter, quomodo et cum Apostolis ascendat et descendat ad~
turbas. Quomodo enim turba nisi in humili Christum videret? Non sequitur ad~
excelsa, non ascendit ad sublimia. Denique ubi descendit, invenit infirmos: in~
excelsis enim infirmi esse non possunt. Hinc etiam Matthæus docet in~
inferioribus debiles esse sanatos. Prius enim unusquisque sanandus est, ut~
paulatim virtutibus procedentibus ascendere possit ad montem. Et ideo quemque in~
inferioribus sanat, hoc est, a libidine revocat, injuriam cæcitatis avertit. Ad~
vulnera nostra descendit: ut usu quodam et copia suæ naturæ, comparticipes nos~
faciat esse regni cælestis.

[Lectio81]
Beati pauperes, quia vestrum est regnum Dei. Quatuor tantum beatitudines sanctus~
Lucas dominicas posuit, octo vero sanctus Matthæus: sed in illis octo istæ~
quatuor sunt, et in quatuor istis illæ octo. Hic enim quatuor velut virtutes~
amplexus est cardinales: ille in illis octo mysticum numerum reseravit. Pro~
octava enim multi inscribuntur Psalmi: et mandatum accipis octo illis partem~
dare fortasse benedictionibus. Sicut enim spei nostræ octava perfectio est, ita~
octava summa virtutum est.

[Responsory81]
R. Hæc est vera fraternitas, quæ numquam potuit violari certamine: qui effuso~
sanguine secuti sunt Dominum:
* Contemnentes aulam regiam, pervenerunt ad regna cælestia.
V. Ecce quam bonum et quam jucundum habitare fratres in unum.
* Contemnentes aulam regiam, pervenerunt ad regna cælestia.
&Gloria
* Contemnentes aulam regiam, pervenerunt ad regna cælestia.

[Lectio91]
Sed prius quæ sunt ampliora videamus. Beati, inquit, pauperes, quoniam vestrum~
est regnum Dei. Primam benedictionem hanc uterque Evangelista posuit. Ordine~
enim prima est, et parens quædam generatioque virtutum: quia qui contempserit~
sæcularia, ipse merebitur sempiterna: nec potest quisquam meritum regni~
cælestis adipisci, qui mundi cupiditate pressus, emergendi non habet~
facultatem.
&teDeum

[LectioE]
v. Sequentia Sancti Evangelii secundum Lucam
!Luc 21:9-19
21:9 Cum autem audieritis prælia et seditiones, nolite terreri: oportet primum hæc fieri, sed nondum statim finis.
21:10 Tunc dicebat illis: Surget gens contra gentem, et regnum adversus regnum.
21:11 Et terræmotus magni erunt per loca, et pestilentiæ, et fames, terroresque de cælo, et signa magna erunt.
21:12 Sed ante hæc omnia injicient vobis manus suas, et persequentur tradentes in synagogas et custodias, trahentes ad reges et præsides propter nomen meum:
21:13 continget autem vobis in testimonium.
21:14 Ponite ergo in cordibus vestris non præmeditari quemadmodum respondeatis:
21:15 ego enim dabo vobis os et sapientiam, cui non poterunt resistere et contradicere omnes adversarii vestri.
21:16 Trademini autem a parentibus, et fratribus, et cognatis, et amicis, et morte afficient ex vobis:
21:17 et eritis odio omnibus propter nomen meum:
21:18 et capillus de capite vestro non peribit.
21:19 In patientia vestra possidebitis animas vestras.
$Te decet
