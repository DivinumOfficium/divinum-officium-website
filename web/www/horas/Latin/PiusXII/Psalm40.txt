40:1 Beatus qui cogitat de egeno et paupere: * die malo salvabit eum Dominus.
40:2 Dominus custodiet eum, et vivum servabit eum, et beatum faciet eum in terra, * nec tradet eum voluntati inimicorum eius.
40:3 Dominus opem feret illi in lecto doloris: * totam infirmitatem eius auferet in morbo eius.
40:4 Ego dico: Domine, miserere mei; * sana me, quia peccavi tibi.
40:5 Inimici mei malum de me dicunt: * Quando morietur et peribit nomen eius?
40:6 Et qui venit, ut invisat, loquitur inania; * cor eius iniqua colligit sibi, foras egressus eloquitur.
40:7 Simul contra me susurrant * omnes qui me oderunt;
40:8 Cogitant contra me * quæ sunt mihi mala:
40:9 Pestis maligna immissa est ei, * et qui decubuit, non amplius resurget.
40:10 Etiam amicus meus, cui fisus sum, * qui panem meum comedit, contra me calcaneum movit.
40:11 Tu autem, Domine, miserere mei, et erige me, * ut retribuam eis.
40:12 Inde cognoscam te favere mihi, * quod non exsultabit de me inimicus meus.
40:13 Me autem incolumem sustentabis, * et pones me in conspectu tuo in æternum.
40:14 Benedictus Dominus, Deus Isræl, * a sæculo in sæculum. Fiat, fiat.
