47:1 Magnus Dominus et laudabilis valde, * in civitate Dei nostri. Mons sanctus eius, collis præclarus,
47:2 Gaudium est universæ terræ; Mons Sion, aquilo extremus, * civitas est Regis magni.
47:3 Deus in arcibus eius * sese probavit munimen tutum
47:4 Ecce enim reges congregati sunt, * irruerunt simul.
47:5 Vixdum viderant, obstupuerunt, conturbati sunt, diffugerunt. * Tremor invasit eos ibidem,
47:6 Dolor velut parturientis, * ut cum ventus Orientis confringit naves Tharsis.
47:7 Sicut audivimus, sic vidimus, in civitate Domini exercituum, in civitate Dei nostri: * Deus confirmat eam in æternum.
47:8 Recolimus, Deus, misericordiam tuam * intra templum tuum.
47:9 Sicut nomen tuum, Deus, sic et laus tua pertingit ad fines terræ. * Iustitia plena est dextera tua:
47:10 Lætetur mons Sion, exsultent civitates Iuda * proper iudicia tua.
47:11 Perlustrate Sion, et circuite eam, * numerate turres eius.
47:12 Considerate propugnacula eius, percurrite arces eius, * ut enarretis generationi futuræ:
47:13 Tantus est Deus, Deus noster in æternum et semper: * ipse nos ducet.
