45:1 Deus est nobis refugium et robur; * adiutorem in angustiis probavit se valde.
45:2 Propterea non timemus, dum subvertitur terra, * et montes cadunt in medium mare.
45:3 Tumultuentur, æstuent aquæ eius,  concutiantur montes impetu eius: * Dominus exercituum nobiscum; præsidium nobis est Deus Iacob.
45:4 Fluminis rivuli lætificant civitatem Dei, * sanctissimum tabernaculum Altissimi.
45:5 Deus est in medio eius, non commovebitur;  * auxiliabitur ei Deus primo diluculo.
45:6 Fremuerunt gentes, commota sunt regna; * intonuit voce sua, diffluxit terra:
45:7 Dominus exercituum nobiscum; * præsidium nobis est Deus Iacob.
45:8 Venite, videte opera Domini, * quæ egit stupenda in terra.
45:9 Qui compescit bella usque ad finem terræ, * arcus conterit et confringit hastas, et scuta comburit igni.
45:10 Desistite et agnoscite me Deum, * excelsum in gentibus, excelsum in terra.
45:11 Dominus exercituum nobiscum; * Præsidium nobis est Deus Iacob.
