82:1 Noli, Domine, tacere; * noli silere, Deus, neque quiescere!
82:2 Nam ecce inimici tui tumultuantur, * et qui oderunt te, extollunt caput.
82:3 Contra populum tuum moliuntur consilia, * et consultant contra protectos tuos.
82:4 Venite, aiunt, disperdamus eos, ne sint populus, * neve memoretur nomen Isræl ultra.
82:5 Vere, consultant uno corde, * et contra te ineunt foedus: tentoria Edom et Ismælitæ,
82:6 Moab et Agareni, Gebal et Ammon et Amalec, * Philistæa cum incolis Tyri;
82:7 Etiam Assyrii se consociaverunt cum eis, * bracchia præbuerunt filiis Lot.
82:8 Fac illis sicut Madian, * sicut Sisaræ, sicut Iabin ad torrentem Cison,
82:9 Qui interempti sunt apud Endor, * facti sunt sterquilinium terræ.
82:10 Principes eius similes fac Oreb et Zeb, * similes Zebee et Salmana omnes duces eorum,
82:11 Qui dixerunt: * occupemus nobis regiones Dei.
82:12 Deus meus, fac eos similes foliis turbine rotatis, * stipulæ ante ventum.
82:13 Sicut ignis qui comburit silvam, * et sicut flamma quæ exurit montes,
82:14 Ita persequere eos tempestate tua, * et procella tua conturba eos.
82:15 Imple facies eorum ignominia, * ut quærant nomen tuum, Domine.
82:16 Erubescant et conturbentur in æternum, * et confundantur et pereant.
82:17 Et cognoscant te, cuius nomen est Dominus, * esse solum Excelsum super totam terram.
